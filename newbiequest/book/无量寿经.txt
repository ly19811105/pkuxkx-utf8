无量寿经#256#

无量寿经上卷（1）
我闻如是一时佛住王舍城耆阇崛山中与大比丘众万二千人俱一切大圣神通已达其名曰尊者了本际尊者正愿尊者正语尊者大号尊者仁贤尊者离垢尊者名闻尊者善实尊者具足尊者牛王

无量寿经上卷（2）
尊者优楼频蠡迦叶尊者伽耶迦叶尊者那提迦叶尊者摩诃迦叶尊者舍利弗尊者大目揵连尊者劫宾那尊者大桩尊者大净志尊者摩诃周那尊者满愿子尊者离障阂尊者流灌尊者坚伏尊者面王

无量寿经上卷（3）
尊者果乘尊者仁性尊者喜乐尊者善来尊者罗云尊者阿难皆如斯等上首者也又与大乘众菩萨俱普贤菩萨妙德菩萨慈氏菩萨等此贤劫中一切菩萨又贤护等十六正士善思议菩萨信慧菩萨空无菩萨

无量寿经上卷（4）
神通华菩萨光英菩萨慧上菩萨智幢菩萨寂根菩萨愿慧菩萨香象菩萨宝英菩萨中住菩萨制行菩萨解脱菩萨皆遵普贤大士之德具诸菩萨无量行愿安住一切功德之法游步十方行权方便入佛法藏究竟彼岸

无量寿经上卷（5）
于无量世界现成等觉处兜率天弘宣正法舍彼天宫降神母胎从右胁生现行七步光明显曜普照十方无量佛土六种振动举声自称吾当于世为无上尊释梵奉侍天人归仰示现算计文艺射御

无量寿经上卷（6）
博综道术贯练群籍游于后园讲武试艺现处宫中色味之间见老病死悟世非常弃国财位入山学道服乘白马宝冠璎珞遣之令还舍珍妙衣而著法服剃除须发端坐树下勤苦六年行如所应现五浊刹随顺群生

无量寿经上卷（7）
示有尘垢沐浴金流天按树枝得攀出池灵禽翼从往诣道场吉祥感征表章功祚哀受施草敷佛树下加趺而坐奋大光明使魔知之魔率官属而来逼试制以智力皆令降伏得微妙法成最正觉释梵祈劝请转法轮以佛游步

无量寿经上卷（8）
佛吼而吼扣法鼓吹法螺执法剑建法幢震法雷曜法电澍法雨演法施常以法音觉诸世间光明普照无量佛土一切世界六种震动总摄魔界动魔宫殿众魔慑怖莫不归伏掴裂邪网消灭诸见散诸尘劳坏诸欲堑

无量寿经上卷（9）
严护法城开阐法门洗濯垢污显明清白光融佛法宣流正化入国分卫获诸丰膳贮功德示福田欲宣法现欣笑以诸法药救疗三苦显现道意无量功德授菩萨记成等正觉示现灭度拯济无极消除诸漏殖众德本

无量寿经上卷（10）
具足功德微妙难量游诸佛国普现道教其所修行清净无秽譬如幻师现众异像为男为女无所不变本学明了在意所为此诸菩萨亦复如是学一切法贯综缕练所住安谛靡不感化无数佛土皆悉普现未曾慢恣愍伤众生

无量寿经上卷（11）
如是之法一切具足菩萨经典究畅要妙名称普至导御十方无量诸佛咸共护念佛所住者皆已得住大圣所立而皆已立如来导化各能宣布为诸菩萨而作大师以甚深禅慧开导众人通诸法性达众生相明了诸国供养诸佛

无量寿经上卷（12）
化现其身犹如电光善学无畏晓了幻法坏裂魔网解诸缠缚超越声闻缘觉之地得空无相无愿三昧善立方便显示三乘于此中下而现灭度亦无所作亦无所有不起不灭得平等法

无量寿经上卷（13）
具足成就无量总持百千三昧诸根智慧广普寂定深入菩萨法藏得佛华严三昧宣扬演说一切经典住深定门悉睹现在无量诸佛一念之顷无不周遍

无量寿经上卷（14）
济诸剧难诸闲不闲分别显示真实之际得诸如来辩才之智入众言音开化一切超过世间诸所有法心常谛住度世之道于一切万物随意自在为众生类作不请之友

无量寿经上卷（15）
荷负群生为之重任受持如来甚深法藏护佛种性常使不绝兴大悲愍众生演慈辩授法眼杜三趣开善门以不请之法施诸黎庶

无量寿经上卷（16）
犹如孝子爱敬父母于诸众生视之若己一切善本皆度彼岸悉获诸佛无量功德智慧圣明不可思议如是菩萨无量大士不可称计一时来会

无量寿经上卷（17）
尔时世尊诸根悦豫姿色清净光颜巍巍尊者阿难承佛圣旨即从座起偏袒右肩长跪合掌而白佛言今日世尊诸根悦豫姿色清净光颜巍巍如明镜净影畅表里威容显耀超绝无量

无量寿经上卷（18）
未曾瞻睹殊妙如今唯然大圣我心念言今日世尊住奇特法今日世雄住佛所住今日世眼住导师行今日世英住最胜道今日天尊行如来德去来现在佛佛相念

无量寿经上卷（19）
得无今佛念诸佛耶何故威神光光乃尔于是世尊告阿难曰云何阿难诸天教汝来问佛耶自以慧见问威颜乎阿难白佛无有诸天来教我者自以所见问斯义耳佛言善哉

无量寿经上卷（20）
阿难所问甚快发深智慧真妙辩才愍念众生问斯慧义如来以无尽大悲矜哀三界所以出兴于世光阐道教普令群萌获真法利无量亿劫难值难见犹灵瑞华时时乃出

无量寿经上卷（21）
今所问者多所饶益开化一切诸天人民阿难当知如来正觉其智难量多所导御慧见无碍无能遏绝以一餐之力能住寿命亿百千劫无数无量

无量寿经上卷（22）
复过于此诸根悦豫不以毁损姿色不变光颜无异所以者何如来定慧究畅无极于一切法而得自在阿难谛听今为汝说对曰唯然愿乐欲闻

无量寿经上卷（23）
佛告阿难乃往过去久远无量不可思议无央数劫锭光如来兴出于世教化度脱无量众生皆令得道乃取灭度次有如来名曰光远次名月光次名栴檀香次名善山王次名须弥天冠

无量寿经上卷（24）
次名须弥等曜次名月色次名正念次名离垢次名无著次名龙天次名夜光次名安明顶次名不动地次名琉璃妙华次名琉璃金色次名金藏次名炎光次名炎根次名地种次名月像

无量寿经上卷（25）
次名日音次名解脱华次名庄严光明次名海觉神通次名水光次名大香次名离尘垢次名舍厌意次名宝炎次名妙顶次名勇立次名功德持慧次名蔽日月光次名日月琉璃光次名无上琉璃光

无量寿经上卷（26）
次名最上首次名菩提华次名月明次名日光次名华色王次名水月光次名除痴冥次名度盖行次名净信次名善宿次名威神次名法慧次名鸾音次名师子音次名龙音次名处世如此诸佛皆悉已过

无量寿经上卷（27）
尔时次有佛名世自在王如来应供等正觉明行足善逝世间解无上士调御丈夫天人师佛世尊时有国王闻佛说法心怀悦豫寻发无上正真道意弃国捐王行作沙门号曰法藏

无量寿经上卷（28）
高才勇哲与世超异诣世自在王如来所稽首佛足右绕三匝长跪合掌以颂赞曰光颜巍巍威神无极如是炎明无与等者日月摩尼珠光炎耀皆悉隐蔽犹如聚墨如来容颜

无量寿经上卷（29）
超世无伦正觉大音响流十方戒闻精进三昧智慧威德无侣殊胜希有深谛善念诸佛法海穷深尽奥究其崖底无明欲怒世尊永无人雄师子神德无量功德广大智慧深妙光明威相

无量寿经上卷（30）
震动大千愿我作佛齐圣法王过度生死靡不解脱布施调意戒忍精进如是三昧智慧为上吾誓得佛普行此愿一切恐惧为作大安假令有佛百千亿万无量大圣数如恒沙供养一切

无量寿经上卷（31）
斯等诸佛不如求道坚正不却譬如恒沙诸佛世界复不可计无数刹土光明悉照遍此诸国如是精进威神难量令我作佛国土第一其众奇妙道场超绝国如泥洹而无等双我当愍哀

无量寿经上卷（32）
度脱一切十方来生心悦清净已到我国快乐安隐幸佛信明是我真证发愿于彼力精所欲十方世尊智慧无碍常令此尊知我心行假令身止诸苦毒中我行精进忍终不悔

无量寿经上卷（33）
佛告阿难法藏比丘说此颂已而白佛言唯然世尊我发无上正觉之心愿佛为我广宣经法我当修行摄取佛国清净庄严无量妙土令我于世速成正觉拔诸生死勤苦之本

无量寿经上卷（34）
佛告阿难时世自在王佛告法藏比丘如所修行庄严佛土汝自当知比丘白佛斯义弘深非我境界唯愿世尊广为敷演诸佛如来净土之行我闻此已当如说修行成满所愿

无量寿经上卷（35）
尔时世自在王佛知其高明志愿深广即为法藏比丘而说经言譬如大海一人斗量经历劫数尚可穷底得其妙宝人有至心精进求道不止会当克果何愿不得

无量寿经上卷（36）
于是世自在王佛即为广说二百一十亿诸佛刹土天人之善恶国土之粗妙应其心愿悉现与之时彼比丘闻佛所说严净国土皆悉睹见超发无上殊胜之愿其心寂静志无所著一切世间无能及者具足五劫思惟摄取庄严佛国清净之行

无量寿经上卷（37）
阿难白佛彼佛国土寿量几何佛言其佛寿命四十二劫时法藏比丘摄取二百一十亿诸佛妙土清净之行如是修已诣彼佛所稽首礼足绕佛三匝合掌而住白言

无量寿经上卷（38）
世尊我已摄取庄严佛土清净之行佛告比丘汝今可说宜知是时发起悦可一切大众菩萨闻已修行此法缘致满足无量大愿比丘白佛唯垂听察如我所愿当具说之

无量寿经上卷（39）
设我得佛国有地狱饿鬼畜生者不取正觉设我得佛国中人天寿终之后复更三恶道者不取正觉设我得佛国中人天不悉真金色者不取正觉

无量寿经上卷（40）
设我得佛国中人天形色不同有好丑者不取正觉设我得佛国中人天不悉识宿命下至知百千亿那由他诸劫事者不取正觉设我得佛国中人天不得天眼下至见百千亿那由他诸佛国者不取正觉

无量寿经上卷（41）
设我得佛国中人天不得天耳下至闻百千亿那由他诸佛所说不悉受持者不取正觉设我得佛国中人天不得见他心智下至知百千亿那由他诸佛国中众生心念者不取正觉

无量寿经上卷（42）
设我得佛国中人天不得神足于一念顷下至不能超过百千亿那由他诸佛国者不取正觉设我得佛国中人天若起想念贪计身者不取正觉设我得佛国中人天不住定聚必至灭度者不取正觉

无量寿经上卷（43）
设我得佛光明有能限量下至不照百千亿那由他诸佛国者不取正觉设我得佛寿命有能限量下至百千亿那由他劫者不取正觉设我得佛国中声闻有能计量乃至三千大千世界众生缘觉于百千劫悉共计挍知其数者不取正觉

无量寿经上卷（44）
设我得佛国中人天寿命无能限量除其本愿修短自在若不尔者不取正觉设我得佛国中人天乃至闻有不善名者不取正觉设我得佛十方世界无量诸佛不悉咨嗟称我名者不取正觉

无量寿经上卷（45）
设我得佛十方众生至心信乐欲生我国乃至十念若不生者不取正觉唯除五逆诽谤正法设我得佛十方众生发菩提心修诸功德至心发愿欲生我国临寿终时假令不与大众围绕现其人前者不取正觉

无量寿经上卷（46）
设我得佛十方众生闻我名号系念我国殖诸德本至心回向欲生我国不果遂者不取正觉设我得佛国中人天不悉成满三十二大人相者不取正觉

无量寿经上卷（47）
设我得佛他方佛土诸菩萨众来生我国究竟必至一生补处除其本愿自在所化为众生故被弘誓铠积累德本度脱一切游诸佛国修菩萨行供养十方诸佛如来开化恒沙无量众生使立无上正真之道超出常伦诸地之行现前修习普贤之德若不尔者不取正觉

无量寿经上卷（48）
设我得佛国中菩萨承佛神力供养诸佛一食之顷不能遍至无量无数亿那由他诸佛国者不取正觉设我得佛国中菩萨在诸佛前现其德本诸所求欲供养之具若不如意者不取正觉

无量寿经上卷（49）
设我得佛国中菩萨不能演说一切智者不取正觉设我得佛国中菩萨不得金刚那罗延身者不取正觉设我得佛国中人天一切万物严净光丽形色殊特穷微极妙无能称量其诸众生乃至逮得天眼有能明了辨其名数者不取正觉

无量寿经上卷（50）
设我得佛国中菩萨乃至少功德者不能知见其道场树无量光色高四百万里者不取正觉设我得佛国中菩萨若受读经法讽诵持说而不得辩才智慧者不取正觉设我得佛国中菩萨智慧辩才若可限量者不取正觉

无量寿经上卷（51）
设我得佛国土清净皆悉照见十方一切无量无数不可思议诸佛世界犹如明镜睹其面像若不尔者不取正觉

无量寿经上卷（52）
设我得佛自地以上至于虚空宫殿楼观池流华树国土所有一切万物皆以无量杂宝百千种香而共合成严饰奇妙超诸人天其香普薰十方世界菩萨闻者皆修佛行若不尔者不取正觉

无量寿经上卷（53）
设我得佛十方无量不可思议诸佛世界众生之类蒙我光明触其体者身心柔软超过人天若不尔者不取正觉设我得佛十方无量不可思议诸佛世界众生之类闻我名字不得菩萨无生法忍诸深总持者不取正觉

无量寿经上卷（54）
设我得佛十方无量不可思议诸佛世界其有女人闻我名字欢喜信乐发菩提心厌恶女身寿终之后复为女像者不取正觉设我得佛十方无量不可思议诸佛世界诸菩萨众闻我名字寿终之后常修梵行至成佛道若不尔者不取正觉

无量寿经上卷（55）
设我得佛十方无量不可思议诸佛世界诸天人民闻我名字五体投地稽首作礼欢喜信乐修菩萨行诸天世人莫不致敬若不尔者不取正觉

无量寿经上卷（56）
设我得佛国中人天欲得衣服随念即至如佛所赞应法妙服自然在身若有裁缝染治浣濯者不取正觉设我得佛国中人天所受快乐不如漏尽比丘者不取正觉

无量寿经上卷（57）
设我得佛国中菩萨随意欲见十方无量严净佛土应时如愿于宝树中皆悉照见犹如明镜睹其面像若不尔者不取正觉设我得佛他方国土诸菩萨众闻我名字至于得佛诸根缺陋不具足者不取正觉

无量寿经上卷（58）
设我得佛他方国土诸菩萨众闻我名字皆悉逮得清净解脱三昧住是三昧一发意顷供养无量不可思议诸佛世尊而不失定意若不尔者不取正觉

无量寿经上卷（59）
设我得佛他方国土诸菩萨众闻我名字寿终之后生尊贵家若不尔者不取正觉设我得佛他方国土诸菩萨众闻我名字欢喜踊跃修菩萨行具足德本若不尔者不取正觉

无量寿经上卷（60）
设我得佛他方国土诸菩萨众闻我名字皆悉逮得普等三昧住是三昧至于成佛常见无量不可思议一切如来若不尔者不取正觉设我得佛国中菩萨随其志愿所欲闻法自然得闻若不尔者不取正觉

无量寿经上卷（61）
设我得佛他方国土诸菩萨众闻我名字不即得至不退转者不取正觉设我得佛他方国土诸菩萨众闻我名字不即得至第一第二第三法忍于诸佛法不能即得不退转者不取正觉

无量寿经上卷（62）
佛告阿难尔时法藏比丘说此愿已而说颂曰我建超世愿必至无上道斯愿不满足誓不成等觉我于无量劫不为大施主普济诸贫苦誓不成等觉我至成佛道名声超十方究竟靡不闻誓不成等觉

无量寿经上卷（63）
离欲深正念净慧修梵行志求无上道为诸天人师神力演大光普照无际土消除三垢冥明济众厄难开彼智慧眼灭此昏盲闇闭塞诸恶道通达善趣门功祚成满足威曜朗十方日月戢重晖天光隐不现

无量寿经上卷（64）
为众开法藏广施功德宝常于大众中说法师子吼供养一切佛具足众德本愿慧悉成满得为三界雄如佛无量智通达靡不遍愿我功德力等此最胜尊斯愿若克果大千应感动虚空诸天人当雨珍妙华

无量寿经上卷（65）
佛告阿难法藏比丘说此颂已应时普地六种震动天雨妙华以散其上自然音乐空中赞言决定必成无上正觉于是法藏比丘具足修满如是大愿诚谛不虚超出世间深乐寂灭

无量寿经上卷（66）
阿难法藏比丘于彼佛所诸天魔梵龙神八部大众之中发斯弘誓建此愿已一向专志庄严妙土所修佛国开廓广大超胜独妙建立常然无衰无变于不可思议兆载永劫

无量寿经上卷（67）
积殖菩萨无量德行不生欲觉嗔觉害觉不起欲想嗔想害想不著色声香味触之法忍力成就不计众苦少欲知足无染恚痴三昧常寂智慧无碍

无量寿经上卷（68）
无有虚伪谄曲之心和颜软语先意承问勇猛精进志愿无惓专求清白之法以慧利群生恭敬三宝奉事师长以大庄严具足众行令诸众生功德成就

无量寿经上卷（69）
住空无相无愿之法无作无起观法如化远离粗言自害害彼彼此俱害修习善语自利利人彼我兼利弃国捐王绝去财色自行六波罗蜜教人令行无央数劫积功累德随其生处在意所欲

无量寿经上卷（70）
无量宝藏自然发应教化安立无数众生住于无上正真之道或为长者居士豪姓尊贵或为刹利国君转轮圣帝或为六欲天主乃至梵王常以四事供养恭敬一切诸佛如是功德不可称说

无量寿经上卷（71）
口气香洁如优钵罗华身诸毛孔出栴檀香其香普熏无量世界容色端正相好殊妙其手常出无尽之宝衣服饮食珍妙华香诸盖幢幡庄严之具如是等事超诸人天于一切法而得自在

无量寿经上卷（72）
阿难白佛法藏菩萨为已成佛而取灭度为未成佛为今现在佛告阿难法藏菩萨今已成佛现在西方去此十万亿刹其佛世界名曰安乐阿难又问其佛成道已来为经几时

无量寿经上卷（73）
佛言成佛已来凡历十劫其佛国土自然七宝金银琉璃珊瑚琥珀车磲玛瑙合成为地恢廓旷荡不可限极悉相杂厕转相入间光赫焜耀微妙奇丽清净庄严超逾十方

无量寿经上卷（74）
一切世界众宝中精其宝犹如第六天宝又其国土无须弥山及金刚围一切诸山亦无大海小海溪渠井谷佛神力故欲见则见亦无地狱饿鬼畜生诸难之趣亦无四时春秋冬夏不寒不热常和调适

无量寿经上卷（75）
尔时阿难白佛言世尊若彼国土无须弥山其四天王及忉利天依何而住佛语阿难第三炎天乃至色究竟天皆依何住阿难白佛行业果报不可思议

无量寿经上卷（76）
佛语阿难行业果报不可思议诸佛世界亦不可思议其诸众生功德善力住行业之地故能尔耳阿难白佛我不疑此法但为将来众生欲除其疑惑故问斯义

无量寿经上卷（77）
佛告阿难无量寿佛威神光明最尊第一诸佛光明所不能及或有佛光照百佛世界或千佛世界取要言之乃照东方恒沙佛刹南西北方四维上下亦复如是或有佛光照于七尺或照一由旬二三四五由旬

无量寿经上卷（78）
如是转倍乃至照一佛刹是故无量寿佛号无量光佛无边光佛无碍光佛无对光佛炎王光佛清净光佛欢喜光佛智慧光佛不断光佛难思光佛无称光佛超日月光佛

无量寿经上卷（79）
其有众生遇斯光者三垢消灭身意柔软欢喜踊跃善心生焉若在三涂勤苦之处见此光明皆得休息无复苦恼寿终之后皆蒙解脱无量寿佛光明显赫照曜十方诸佛国土莫不闻知

无量寿经上卷（80）
不但我今称其光明一切诸佛声闻缘觉诸菩萨众咸共叹誉亦复如是若有众生闻其光明威神功德日夜称说至心不断随意所愿得生其国为

无量寿经上卷（81）
诸菩萨声闻大众所共叹誉称其功德至其然后得佛道时普为十方诸佛菩萨叹其光明亦如今也佛言我说无量寿佛光明威神巍巍殊妙昼夜一劫尚不能尽

无量寿经上卷（82）
佛告阿难无量寿佛寿命长久不可称计汝宁知乎假使十方世界无量众生皆得人身悉令成就声闻缘觉都共集会禅思一心竭其智力于百千万劫悉共推算计其寿命长远之数

无量寿经上卷（83）
不能穷尽知其限极声闻菩萨天人之众寿命长短亦复如是非算数譬喻所能知也又声闻菩萨其数难量不可称说神智洞达威力自在能于掌中持一切世界

无量寿经上卷（84）
佛语阿难彼佛初会声闻众数不可称计菩萨亦然能如大目揵连百千万亿无量无数于阿僧祇那由他劫乃至灭度悉共计挍不能究了多少之数譬如大海深广无量假使有人析其一毛以为百分以一分毛沾取一渧

无量寿经上卷（85）
于意云何其所渧者于彼大海何所为多阿难白佛彼所渧水比于大海多少之量非巧历算数言辞譬类所能知也佛语阿难如目连等于百千万亿那由他劫计彼初会声闻菩萨所知数者犹如一渧其所不知如大海水

无量寿经上卷（86）
又其国土七宝诸树周满世界金树银树琉璃树颇梨树珊瑚树玛瑙树车磲树或有二宝三宝乃至七宝转共合成或有金树银叶华果或有银树金叶华果或琉璃树玻梨为叶

无量寿经上卷（87）
华果亦然或水精树琉璃为叶华果亦然或珊瑚树玛瑙为叶华果亦然或玛瑙树琉璃为叶华果亦然或车磲树众宝为叶华果亦然或有宝树紫金为本白银为茎琉璃为枝水精为条

无量寿经上卷（88）
珊瑚为叶玛瑙为华车磲为实或有宝树白银为本琉璃为茎水精为枝珊瑚为条玛瑙为叶车磲为华紫金为实或有宝树琉璃为本水精为茎珊瑚为枝玛瑙为条车磲为叶紫金为华

无量寿经上卷（89）
白银为实或有宝树水精为本珊瑚为茎玛瑙为枝车磲为条紫金为叶白银为华琉璃为实或有宝树珊瑚为本玛瑙为茎车磲为枝紫金为条白银为叶琉璃为华水精为实或有宝树

无量寿经上卷（90）
玛瑙为本车磲为茎紫金为枝白银为条琉璃为叶水精为华珊瑚为实或有宝树车磲为本紫金为茎白银为枝琉璃为条水精为叶珊瑚为华玛瑙为实行行相值茎茎相望枝枝相准

无量寿经上卷（91）
叶叶相向华华相顺实实相当荣色光曜不可胜视清风时发出五音声微妙宫商自然相和又无量寿佛其道场树高四百万里其本周围五千由旬枝叶四布二十万里

无量寿经上卷（92）
一切众宝自然合成以月光摩尼持海轮宝众宝之王而庄严之周匝条间垂宝璎珞百千万色种种异变无量光炎照曜无极珍妙宝网罗覆其上一切庄严随应而现微风徐动出妙法音

无量寿经上卷（93）
普流十方一切佛国其闻音者得深法忍住不退转至成佛道不遭苦患目睹其色耳闻其音鼻知其香舌尝其味身触其光心以法缘一切皆得甚深法忍住不退转至成佛道

无量寿经上卷（94）
六根清彻无诸恼患阿难若彼国人天见此树者得三法忍一者音响忍二者柔顺忍三者无生法忍此皆无量寿佛威神力故本愿力故满足愿故明了愿故坚固愿故究竟愿故

无量寿经上卷（95）
佛告阿难世间帝王有百千音乐自转轮圣王乃至第六天上伎乐音声展转相胜千亿万倍第六天上万种乐音不如无量寿国诸七宝树一种音声千亿倍也亦有自然万种伎乐又其乐声无非法音清畅哀亮微妙和雅十方世界音声之中最为第一

无量寿经上卷（96）
又讲堂精舍宫殿楼观皆七宝庄严自然化成复以真珠明月摩尼众宝以为交露覆盖其上内外左右有诸浴池或十由旬或二十三十乃至百千由旬纵广深浅各皆一等

无量寿经上卷（97）
八功德水湛然盈满清净香洁味如甘露黄金池者底白银沙白银池者底黄金沙水精池者底琉璃沙琉璃池者底水精沙珊瑚池者底琥珀沙琥珀池者底珊瑚沙砗磲池者

无量寿经上卷（98）
底玛瑙沙玛瑙池者底砗磲沙白玉池者底紫金沙紫金池者底白玉沙或二宝三宝乃至七宝转共合成其池岸上有栴檀树华叶垂布香气普熏天优钵罗华钵昙摩华拘物头华分陀利华杂色光茂弥覆水上

无量寿经上卷（99）
彼诸菩萨及声闻众若入宝池意欲令水没足水即没足欲令至膝即至于膝欲令至腰水即至腰欲令至颈水即至颈欲令灌身自然灌身欲令还复水辄还复调和冷暖自然随意

无量寿经上卷（100）
开神悦体荡除心垢清明澄洁净若无形宝沙映彻无深不照微澜回流转相灌注安详徐逝不迟不疾波扬无量自然妙声随其所应莫不闻者或闻佛声或闻法声或闻僧声

无量寿经上卷（101）
或寂静声空无我声大慈悲声波罗蜜声或十力无畏不共法声诸通慧声无所作声不起灭声无生忍声乃至甘露灌顶众妙法声如是等声称其所闻欢喜无量

无量寿经上卷（102）
随顺清净离欲寂灭真实之义随顺三宝力无所畏不共之法随顺通慧菩萨声闻所行之道无有三涂苦难之名但有自然快乐之音是故其国名曰极乐

无量寿经上卷（103）
阿难彼佛国土诸往生者具足如是清净色身诸妙音声神通功德所处宫殿衣服饮食众妙华香庄严之具犹第六天自然之物若欲食时七宝应器自然在前金银琉璃砗磲

无量寿经上卷（104）
玛瑙珊瑚虎珀明月真珠如是众钵随意而至百味饮食自然盈满虽有此食实无食者但见色闻香意以为食自然饱足身心柔软无所味著事已化去时至复现

无量寿经上卷（105）
彼佛国土清净安隐微妙快乐次于无为泥洹之道其诸声闻菩萨人天智慧高明神通洞达咸同一类形无异状但因顺余方故有人天之名颜貌端正超世希有容色微妙非天非人皆受自然虚无之身无极之体

无量寿经上卷（106）
佛告阿难譬如世间贫穷乞人在帝王边形貌容状宁可类乎阿难白佛假令此人在帝王边羸陋丑恶无以为喻百千万亿不可计倍所以然者贫穷乞人底极厮下衣不蔽形

无量寿经上卷（107）
食趣支命饥寒困苦人理殆尽皆坐前世不殖德本积财不施富有益悭但欲唐得贪求无厌不信修善犯恶山积如是寿终财宝消散苦身积聚为之忧恼于己无益徒为他有无善可怙

无量寿经上卷（108）
无德可恃是故死堕恶趣受此长苦罪毕得出生为下贱愚鄙斯极示同人类所以世间帝王人中独尊皆由宿世积德所致慈惠博施仁爱兼济履信修善

无量寿经上卷（109）
无所违诤是以寿终福应得升善道上生天上享兹福乐积善余庆今得为人遇生王家自然尊贵仪容端正众所敬事妙衣珍膳随心服御宿福所追故能致此

无量寿经上卷（110）
佛告阿难汝言是也计如帝王虽人中尊贵形色端正比之转轮圣王甚为鄙陋犹彼乞人在帝王边转轮圣王威相殊妙天下第一比忉利天王

无量寿经上卷（111）
又复丑恶不得相喻万亿倍也假令天帝比第六天王百千亿倍不相类也设第六天王比无量寿佛国菩萨声闻光颜容色不相及逮百千万亿不可计倍

无量寿经上卷（112）
佛告阿难无量寿国其诸天人衣服饮食华香璎珞诸盖幢幡微妙音声所居舍宅宫殿楼阁称其形色高下大小或一宝二宝乃至无量众宝随意所欲应念即至又以众宝妙衣遍布其地

无量寿经上卷（113）
一切人天践之而行无量宝网弥覆佛上皆以金缕真珠百千杂宝奇妙珍异庄严绞饰周匝四面垂以宝铃光色晃曜尽极严丽自然德风徐起微动其风调和不寒不暑温凉柔软

无量寿经上卷（114）
不迟不疾吹诸罗网及众宝树演发无量微妙法音流布万种温雅德香其有闻者尘劳垢习自然不起风触其身皆得快乐譬如比丘得灭尽三昧

无量寿经上卷（115）
又风吹散华遍满佛土随色次第而不杂乱柔软光泽馨香芬烈足履其上陷下四寸随举足已还复如故华用已讫地辄开裂以次化没清净无遗随其时节风吹散华如是六反

无量寿经上卷（116）
又众宝莲华周满世界一一宝华百千亿叶其叶光明无量种色青色青光白色白光玄黄朱紫光色亦然炜烨焕烂明曜日月一一华中出三十六百千亿光

无量寿经上卷（117）
一一光中出三十六百千亿佛身色紫金相好殊特一一诸佛又放百千光明普为十方说微妙法如是诸佛各各安立无量众生于佛正道

无量寿经下卷（1）
佛告阿难其有众生生彼国者皆悉住于正定之聚所以者何彼佛国中无诸邪聚及不定之聚十方恒沙诸佛如来皆共赞叹无量寿佛威神功德不可思议

无量寿经下卷（2）
诸有众生闻其名号信心欢喜乃至一念至心回向愿生彼国即得往生住不退转唯除五逆诽谤正法

无量寿经下卷（3）
佛告阿难十方世界诸天人民其有至心愿生彼国凡有三辈其上辈者舍家弃欲而作沙门发菩提心一向专念无量寿佛修诸功德愿生彼国此等众生临寿终时无量寿佛与诸大众

无量寿经下卷（4）
现其人前即随彼佛往生其国便于七宝华中自然化生住不退转智慧勇猛神通自在是故阿难其有众生欲于今世见无量寿佛应发无上菩提之心修行功德愿生彼国

无量寿经下卷（5）
佛语阿难其中辈者十方世界诸天人民其有至心愿生彼国虽不能行作沙门大修功德当发无上菩提之心一向专念无量寿佛多少修善奉持斋戒起立塔像饭食沙门

无量寿经下卷（6）
悬缯然灯散华烧香以此回向愿生彼国其人临终无量寿佛化现其身光明相好具如真佛与诸大众现其人前即随化佛往生其国住不退转功德智慧次如上辈者也

无量寿经下卷（7）
佛语阿难其下辈者十方世界诸天人民其有至心欲生彼国假使不能作诸功德当发无上菩提之心一向专意乃至十念念无量寿佛

无量寿经下卷（8）
愿生其国若闻深法欢喜信乐不生疑惑乃至一念念于彼佛以至诚心愿生其国此人临终梦见彼佛亦得往生功德智慧次如中辈者也

无量寿经下卷（9）
佛告阿难无量寿佛威神无极十方世界无量无边不可思议诸佛如来莫不称叹于彼东方恒沙佛国无量无数诸菩萨

无量寿经下卷（10）
众皆悉往诣无量寿佛所恭敬供养及诸菩萨声闻大众听受经法宣布道化南西北方四维上下亦复如是尔时世尊而说颂曰

无量寿经下卷（11）
东方诸佛国其数如恒沙彼土诸菩萨往觐无量觉南西北四维上下亦复然彼土菩萨众往觐无量觉一切诸菩萨各赍天妙华宝香无价衣供养无量觉

无量寿经下卷（12）
咸然奏天乐畅发和雅音歌叹最胜尊供养无量觉究达神通慧游入深法门具足功德藏妙智无等伦慧日照世间消除生死云恭敬绕三匝稽首无上尊

无量寿经下卷（13）
见彼严净土微妙难思议因发无量心愿我国亦然应时无量尊动容发欣笑口出无数光遍照十方国回光围绕身三匝从顶入一切天人众踊跃皆欢喜

无量寿经下卷（14）
大士观世音整服稽首问白佛何缘笑唯然愿说意梵声犹雷震八音畅妙响当授菩萨记今说仁谛听十方来正士吾悉知彼愿志求严净土受决当作佛

无量寿经下卷（15）
觉了一切法犹如梦幻响满足诸妙愿必成如是刹知法如电影究竟菩萨道具诸功德本受决当作佛通达诸法门一切空无我专求净佛土必成如是刹

无量寿经下卷（16）
诸佛告菩萨令觐安养佛闻法乐受行疾得清净处至彼严净土便速得神通必于无量尊受记成等觉其佛本愿力闻名欲往生皆悉到彼国自致不退转

无量寿经下卷（17）
菩萨兴志愿愿己国无异普念度一切名显达十方奉事亿如来飞化遍诸刹恭敬欢喜去还到安养国若人无善本不得闻此经清净有戒者乃获闻正法

无量寿经下卷（18）
曾更见世尊则能信此事谦敬闻奉行踊跃大欢喜憍慢弊懈怠难以信此法宿世见诸佛乐听如是教声闻或菩萨莫能究圣心譬如从生盲欲行开导人

无量寿经下卷（19）
如来智慧海深广无崖底二乘非所测唯佛独明了假使一切人具足皆得道净慧如本空亿劫思佛智穷力极讲说尽寿犹不知佛慧无边际如是致清净

无量寿经下卷（20）
寿命甚难得佛世亦难值人有信慧难若闻精进求闻法能不忘见敬得大庆则我善亲友是故当发意设满世界火必过要闻法会当成佛道广济生死流

无量寿经下卷（21）
佛告阿难彼国菩萨皆当究竟一生补处除其本愿为众生故以弘誓功德而自庄严普欲度脱一切众生阿难彼佛国中诸声闻众身光一寻菩萨光明照百由旬有二菩萨最尊第一威神光明普照三千大千世界

无量寿经下卷（22）
阿难白佛彼二菩萨其号云何佛言一名观世音二名大势至是二菩萨于此国土修菩萨行命终转化生彼佛国阿难其有众生生彼国者皆悉具足三十二相

无量寿经下卷（23）
智慧成满深入诸法究畅要妙神通无碍诸根明利其钝根者成就二忍其利根者得阿僧祇无生法忍又彼菩萨乃至成佛不更恶趣神通自在常识宿命除生他方五浊恶世示现同彼如我国也

无量寿经下卷（24）
佛语阿难彼国菩萨承佛威神一食之顷往诣十方无量世界恭敬供养诸佛世尊随心所念华香伎乐缯盖幢幡无数无量供养之具自然化生应念即至

无量寿经下卷（25）
珍妙殊特非世所有转以奉散诸佛菩萨声闻大众在虚空中化成华盖光色晃耀香气普熏其华周圆四百里者如是转倍乃覆三千大千世界随其前后

无量寿经下卷（26）
以次化没其诸菩萨佥然欣悦于虚空中共奏天乐以微妙音歌叹佛德听受经法欢喜无量供养佛已未食之前忽然轻举还其本国

无量寿经下卷（27）
佛语阿难无量寿佛为诸声闻菩萨大众颁宣法时都悉集会七宝讲堂广宣道教演畅妙法莫不欢喜心解得道即时四方自然风起普吹宝树出五音声雨无量妙华随风周遍

无量寿经下卷（28）
自然供养如是不绝一切诸天皆赍天上百千华香万种伎乐供养其佛及诸菩萨声闻大众普散华香奏诸音乐前后来往更相开避当斯之时熙然快乐不可胜言

无量寿经下卷（29）
佛告阿难生彼佛国诸菩萨等所可讲说常宣正法随顺智慧无违无失于其国土所有万物无我所心无染著心去来进止情无所系随意自在无所适莫无彼无我无竞无讼

无量寿经下卷（30）
于诸众生得大慈悲饶益之心柔软调伏无忿恨心离盖清净无厌怠心等心胜心深心定心爱法乐法喜法之心灭诸烦恼离恶趣心究竟一切菩萨所行具足成就无量功德得深禅定诸通明慧游志七觉修心佛法

无量寿经下卷（31）
肉眼清彻靡不分了天眼通达无量无限法眼观察究竟诸道慧眼见真能度彼岸佛眼具足觉了法性以无碍智为人演说等观三界

无量寿经下卷（32）
空无所有志求佛法具诸辩才除灭众生烦恼之患从如来生解法如如善知习灭音声方便不欣世语乐在正论修诸善本志崇佛道知一切法

无量寿经下卷（33）
皆悉寂灭生身烦恼二余俱尽闻甚深法心不疑惧常能修行其大悲者深远微妙靡不覆载究竟一乘至于彼岸决断疑网慧由心出

无量寿经下卷（34）
于佛教法该罗无外智慧如大海三昧如山王慧光明净超逾日月清白之法具足圆满犹如雪山照诸功德等一净故犹如大地净秽好恶无异心故犹如净水洗除尘劳诸垢染故

无量寿经下卷（35）
犹如火王烧灭一切烦恼薪故犹如大风行诸世界无障阂故犹如虚空于一切有无所著故犹如莲华于诸世间无染污故犹如大乘运载群萌出生死故

无量寿经下卷（36）
犹如重云震大法雷觉未觉故犹如大雨雨甘露法润众生故如金刚山众魔外道不能动故如梵天王于诸善法最上首故如尼拘类树普覆一切故如优昙钵华

无量寿经下卷（37）
希有难遇故如金翅鸟威伏外道故如众游禽无所藏积故犹如牛王无能胜故犹如象王善调伏故如师子王无所畏故旷若虚空大慈等故摧灭嫉心不望胜故

无量寿经下卷（38）
专乐求法心无厌足常欲广说志无疲倦击法鼓建法幢曜慧日除痴闇修六和敬常行法施志勇精进心不退弱为世灯明最胜福田常为师导等无憎爱唯乐正道无余欣戚

无量寿经下卷（39）
拔诸欲刺以安群生功德殊胜莫不尊敬灭三垢障游诸神通因力缘力意力愿力方便之力常力善力定力慧力多闻之力施戒忍辱精进禅定智慧之力正念止观诸通明力

无量寿经下卷（40）
如来调伏诸众生力如是等力一切具足身色相好功德辩才具足庄严无与等者恭敬供养无量诸佛常为诸佛所共称叹究竟菩萨诸波罗蜜

无量寿经下卷（41）
修空无相无愿三昧不生不灭诸三昧门远离声闻缘觉之地阿难彼诸菩萨成就如是无量功德我但为汝略言之耳若广说者百千万劫不能穷尽

无量寿经下卷（42）
佛告弥勒菩萨诸天人等无量寿国声闻菩萨功德智慧不可称说又其国土微妙安乐清净若此何不力为善念道之自然著于无上下洞达无边际宜各勤精进

无量寿经下卷（43）
努力自求之必得超绝去往生安养国横截五恶趣恶趣自然闭升道无穷极易往而无人其国不逆违自然之所牵何不弃世事勤行求道德可获极长生寿乐无有极

无量寿经下卷（44）
然世人薄俗共诤不急之事于此剧恶极苦之中勤身营务以自给济无尊无卑无贫无富少长男女共忧钱财有无同然忧思适等屏营愁苦累念积虑为心走使无有安时有田忧田

无量寿经下卷（45）
有宅忧宅牛马六畜奴婢钱财衣食什物复共忧之重思累息忧念愁怖横为非常水火盗贼怨家债主焚漂劫夺消散磨灭忧毒忪忪无有解时结愤心中不离忧恼心坚意固适无纵舍

无量寿经下卷（46）
或坐摧碎身亡命终弃捐之去莫谁随者尊贵豪富亦有斯患忧惧万端勤苦若此结众寒热与痛共俱贫穷下劣困乏常无无田亦忧欲有田无宅亦忧欲有宅

无量寿经下卷（47）
无牛马六畜奴婢钱财衣食什物亦忧欲有之适有一复少一有是少是思有齐等适欲具有便复糜散如是忧苦当复求索不能时得思想无益身心俱劳坐起不安

无量寿经下卷（48）
忧念相随勤苦若此亦结众寒热与痛共俱或时坐之终身夭命不肯为善行道进德寿终身死当独远去有所趣向善恶之道莫能知者

无量寿经下卷（49）
世间人民父子兄弟夫妇家室中外亲属当相敬爱无相憎嫉有无相通无得贪惜言色常和莫相违戾或时心诤有所恚怒今世恨意微相憎嫉后世转剧至成大怨所以者何

无量寿经下卷（50）
世间之事更相患害虽不即时应急相破然含毒畜怒结愤精神自然克识不得相离皆当对生更相报复人在世间爱欲之中独生独死独去独来当行至趣苦乐之地身自当之无有代者

无量寿经下卷（51）
善恶变化殃福异处宿豫严待当独趣入远到他所莫能见者善恶自然追行所生窈窈冥冥别离久长道路不同会见无期甚难甚难复得相值何不弃众事各曼强健时努力勤修善

无量寿经下卷（52）
精进愿度世可得极长生如何不求道安所须待欲何乐乎如是世人不信作善得善为道得道不信人死更生惠施得福善恶之事都不信之谓之不然终无有是但坐此故且自见之更相瞻视先后同然转相承受

无量寿经下卷（53）
父余教令先人祖父素不为善不识道德身愚神闇心塞意闭死生之趣善恶之道自不能见无有语者吉凶祸福竞各作之无一怪也生死常道转相嗣立或父哭子或子哭父兄弟夫妇更相哭泣颠倒上下无常根本

无量寿经下卷（54）
皆当过去不可常保教语开导信之者少是以生死流转无有休止如此之人曚冥抵突不信经法心无远虑各欲快意痴惑于爱欲不达于道德迷没于嗔怒贪狼于财色坐之不得道当更恶趣苦生死无穷已哀哉甚可伤

无量寿经下卷（55）
或时室家父子兄弟夫妇一死一生更相哀愍恩爱思慕忧念结缚心意痛著迭相顾恋穷日卒岁无有解已教语道德心不开明思想恩好不离情欲惛曚闭塞愚惑所覆不能深思熟计

无量寿经下卷（56）
心自端政专精行道决断世事便旋至竟年寿终尽不能得道无可奈何总猥愦扰皆贪爱欲惑道者众悟之者寡世间匆匆无可聊赖尊卑上下贫富贵贱勤苦匆务各怀杀毒

无量寿经下卷（57）
恶气窈冥为妄兴事违逆天地不从人心自然非恶先随与之恣听所为待其罪极其寿未尽便顿夺之下入恶道累世怼苦展转其中数千亿劫无有出期痛不可言甚可哀愍

无量寿经下卷（58）
佛告弥勒菩萨诸天人等我今语汝世间之事人用是故坐不得道当熟思计远离众恶择其善者勤而行之爱欲荣华不可常保皆当别离无可乐者

无量寿经下卷（59）
遇佛在世当勤精进其有至愿生安乐国者可得智慧明达功德殊胜勿得随心所欲亏负经戒在人后也傥有疑意不解经者可具问佛当为说之

无量寿经下卷（60）
弥勒菩萨长跪白言佛威神尊重所说快善听佛经者贯心思之世人实尔如佛所言今佛慈愍显示大道耳目开明长得度脱闻佛所说莫不欢喜诸天人民蠕动之类

无量寿经下卷（61）
皆蒙慈恩解脱忧苦佛语教诫甚深甚善智慧明见八方上下去来今事莫不究畅今我众等所以蒙得度脱皆佛前世求道之时谦苦所致恩德普覆福禄巍巍光明彻照

无量寿经下卷（62）
达空无极开入泥洹教授典揽威制消化感动十方无穷无极佛为法王尊超众圣普为一切天人之师随心所愿皆令得道今得值佛复闻无量寿声靡不欢喜心得开明

无量寿经下卷（63）
佛告弥勒汝言是也若有慈敬于佛者实为大善天下久久乃复有佛今我于此世作佛演说经法宣布道教断诸疑网拔爱欲之本杜众恶之源游步三界无所拘阂典揽智慧众道之要执持纲维昭然分明开示五趣度未度者决正生死泥洹之道

无量寿经下卷（64）
弥勒当知汝从无数劫来修菩萨行欲度众生其已久远从汝得道至于泥洹不可称数汝及十方诸天人民一切四众永劫已来展转五道忧畏勤苦不可具言乃至今世生死不绝与佛相值听受经法又复得闻无量寿佛快哉甚善吾助尔喜

无量寿经下卷（65）
汝今亦可自厌生死老病痛苦恶露不净无可乐者宜自决断端身正行益作诸善修己洁体洗除心垢言行忠信表里相应人能自度转相拯济精明求愿积累善本

无量寿经下卷（66）
虽一世勤苦须臾之间后生无量寿佛国快乐无极长与道德合明永拔生死根本无复贪恚愚痴苦恼之患欲寿一劫百劫千亿万劫自在随意皆可得之无为自然

无量寿经下卷（67）
次于泥洹之道汝等宜各精进求心所愿无得疑惑中悔自为过咎生彼边地七宝宫殿五百岁中受诸厄也弥勒白佛受佛重诲专精修学如教奉行不敢有疑

无量寿经下卷（68）
佛告弥勒汝等能于此世端心正意不作众恶甚为至德十方世界最无伦匹所以者何诸佛国土天人之类自然作善不大为恶易可开化

无量寿经下卷（69）
今我于此世间作佛处于五恶五痛五烧之中为最剧苦教化群生令舍五恶令去五痛令离五烧降化其意令持五善获其福德度世长寿泥洹之道

无量寿经下卷（70）
佛言何等为五恶何等五痛何等五烧何等消化五恶令持五善获其福德度世长寿泥洹之道

无量寿经下卷（71）
其一恶者诸天人民蠕动之类欲为众恶莫不皆然强者伏弱转相克贼残害杀戮迭相吞噬不知修善恶逆无道后受殃罚自然趣向神明记识犯者不赦故有贫穷下贱乞丐孤独

无量寿经下卷（72）
聋盲喑哑愚痴憋恶至有尪狂不逮之属又有尊贵豪富高才明达皆由宿世慈孝修善积德所致世有常道王法牢狱不肯畏慎为恶入罪受其殃罚求望解脱难得免出

无量寿经下卷（73）
世间有此目前现事寿终后世尤深尤剧入其幽冥转生受身譬如王法痛苦极刑

无量寿经下卷（74）
故有自然三涂无量苦恼转贸其身改形易道所受寿命或长或短魂神精识自然趣之当独值向相从共生更相报复无有止已殃恶未尽不得相离展转其中无有出期难得解脱痛不可言

无量寿经下卷（75）
天地之间自然有是虽不即时卒暴应至善恶之道会当归之是为一大恶一痛一烧勤苦如是譬如大火焚烧人身人能于中一心制意端身正行独作诸善不为众恶者身独度脱获其福德度世上天泥洹之道是为一大善也

无量寿经下卷（76）
佛言其二恶者世间人民父子兄弟室家夫妇都无义理不顺法度奢淫憍纵各欲快意任心自恣更相欺惑心口各异言念无实佞谄不忠巧言谀媚嫉贤谤善陷入怨枉

无量寿经下卷（77）
主上不明任用臣下臣下自在机伪多端践度能行知其形势在位不正为其所欺妄损忠良不当天心臣欺其君子欺其父兄弟夫妇中外知识更相欺诳各怀贪欲嗔恚愚痴欲自厚己

无量寿经下卷（78）
欲贪多有尊卑上下心俱同然破家亡身不顾前后亲属内外坐之灭族或时室家知识乡党市里愚民野人转共从事更相剥害忿成怨结富有悭惜不肯施与爱保贪重心劳身苦

无量寿经下卷（79）
如是至竟无所恃怙独来独去无一随者善恶祸福追命所生或在乐处或入苦毒然后乃悔当复何及

无量寿经下卷（80）
世间人民心愚少智见善憎谤不思慕及但欲为恶妄作非法常怀盗心悕望他利消散磨尽而复求索邪心不正惧人有色不豫思计事至乃悔

无量寿经下卷（81）
今世现有王法牢狱随罪趣向受其殃罚因其前世不信道德不修善本今复为恶天神克识别其名籍寿终神逝下入恶道故有自然三涂无量苦恼展转其中世世累劫无有出期

无量寿经下卷（82）
难得解脱痛不可言是为二大恶二痛二烧勤苦如是譬如大火焚烧人身人能于中一心制意端身正行独作诸善不为众恶者身独度脱获其福德度世上天泥洹之道是为二大善也

无量寿经下卷（83）
佛言其三恶者世间人民相因寄生共居天地之间处年寿命无能几何上有贤明长者尊贵豪富下有贫穷厮贱尪劣愚夫中有不善之人常怀邪恶但念淫劮烦满胸中

无量寿经下卷（84）
爱欲交乱坐起不安贪意守惜但欲唐得眄睐细色邪态外逸自妻厌憎私妄出入费损家财事为非法交结聚会兴师相伐攻劫杀戮强夺不道恶心在外不自修业盗窃趣得欲击成事

无量寿经下卷（85）
恐势迫胁归给妻子恣心快意极身作乐或于亲属不避尊卑家室中外患而苦之亦复不畏王法禁令如是之恶著于人鬼日月照见神明记识故有自然三涂无量苦恼展转其中

无量寿经下卷（86）
世世累劫无有出期难得解脱痛不可言是为三大恶三痛三烧勤苦如是譬如大火焚烧人身人能于中一心制意端身正行独作诸善不为众恶者身独度脱获其福德度世上天泥洹之道是为三大善也

无量寿经下卷（87）
佛言其四恶者世间人民不念修善转相教令共为众恶两舌恶口妄言绮语谗贼斗乱憎嫉善人败坏贤明于傍快喜不孝二亲轻慢师长朋友无信难得诚实尊贵自大谓己有道

无量寿经下卷（88）
横行威势侵易于人不能自知为恶无耻自以强健欲人敬难不畏天地神明日月不肯作善难可降化自用偃蹇谓可常尔无所忧惧常怀憍慢如是众恶天神记识赖其前世颇作福德

无量寿经下卷（89）
小善扶接营护助之今世为恶福德尽灭诸善神鬼各去离之身独空立无所复依寿命终尽诸恶所归自然迫促共趣夺之又其名籍记在神明殃咎牵引当往趣向罪报自然无从舍离

无量寿经下卷（90）
但得前行入于火镬身心摧碎精神痛苦当斯之时悔复何及天道自然不得蹉跌故有自然三涂无量苦恼展转其中世世累劫无有出期难得解脱痛不可言是为四大恶四痛四烧

无量寿经下卷（91）
勤苦如是譬如大火焚烧人身人能于中一心制意端身正行独作诸善不为众恶身独度脱获其福德度世上天泥洹之道是为四大善也

无量寿经下卷（92）
佛言其五恶者世间人民徙倚懈惰不肯作善治身修业家室眷属饥寒困苦父母教诲嗔目怒应言令不和违戾反逆譬如怨家不如无子取与无节众共患厌负恩违义

无量寿经下卷（93）
无有报偿之心贫穷困乏不能复得辜较纵夺放恣游散串数唐得用自赈给耽酒嗜美饮食无度肆心荡逸鲁扈抵突不识人情强欲抑制见人有善憎嫉恶之无义无礼无所顾难

无量寿经下卷（94）
自用识当不可谏晓六亲眷属所资有无不能忧念不惟父母之恩不存师友之义心常念恶口常言恶身常行恶曾无一善不信先圣诸佛经法不信行道可得度世不信死后神明更生

无量寿经下卷（95）
不信作善得善为恶得恶欲杀真人斗乱众僧欲害父母兄弟眷属六亲憎恶愿令其死如是世人心意俱然愚痴曚昧而自以智慧不知生所从来死所趣向不仁不顺逆恶天地而于其中悕望侥幸

无量寿经下卷（96）
欲求长生会当归死慈心教诲令其念善开示生死善恶之趣自然有是而不信之苦心与语无益其人心中闭塞意不开解大命将终悔惧交至不豫修善临穷方悔悔之于后将何及乎

无量寿经下卷（97）
天地之间五道分明恢廓窈冥浩浩茫茫善恶报应祸福相承身自当之无谁代者数之自然应其所行殃咎追命无得纵舍善人行善从乐入乐从明入明恶人行恶从苦入苦从冥入冥

无量寿经下卷（98）
谁能知者独佛知耳教语开示信用者少生死不休恶道不绝如是世人难可具尽故有自然三涂无量苦恼展转其中世世累劫无有出期难得解脱痛不可言是为五大恶五痛五烧

无量寿经下卷（99）
勤苦如是譬如大火焚烧人身人能于中一心制意端身正念言行相副所作至诚所语如语心口不转独作诸善不为众恶者身独度脱获其福德度世上天泥洹之道是为五大善也

无量寿经下卷（100）
佛告弥勒吾语汝等是世五恶勤苦若此五痛五烧展转相生但作众恶不修善本皆悉自然入诸恶趣或其今世先被殃病求死不得求生不得罪恶所招示众见之身死随行入三恶道

无量寿经下卷（101）
苦毒无量自相燋然至其久后共作怨结从小微起遂成大恶皆由贪著财色不能施慧痴欲所迫随心思想烦恼结缚无有解已厚己诤利无所省录富贵荣华当时快意

无量寿经下卷（102）
不能忍辱不务修善威势无几随以磨灭身生劳苦久后大剧天道施张自然纠举纲纪罗网上下相应茕茕忪忪当入其中古今有是痛哉可伤

无量寿经下卷（103）
佛语弥勒世间如是佛皆哀之以威神力摧灭众恶悉令就善弃捐所思奉持经戒受行道法无所违失终得度世泥洹之道

无量寿经下卷（104）
佛言汝今诸天人民及后世人得佛经语当熟思之能于其中端心正行主上为善率化其下转相敕令各自端守尊圣敬善仁慈博爱佛语教诲无敢亏负当求度世

无量寿经下卷（105）
拔断生死众恶之本永离三涂无量忧畏苦痛之道汝等于是广殖德本布恩施慧勿犯道禁忍辱精进一心智慧转相教化为德立善正心正意斋戒清净一日一夜

无量寿经下卷（106）
胜在无量寿国为善百岁所以者何彼佛国土无为自然皆积众善无毛发之恶于此修善十日十夜胜于他方诸佛国中为善千岁所以者何他方佛国为善者多

无量寿经下卷（107）
为恶者少福德自然无造恶之地唯此间多恶无有自然勤苦求欲转相欺殆心劳形困饮苦食毒如是匆务未尝宁息

无量寿经下卷（108）
吾哀汝等天人之类苦心诲喻教令修善随器开导授与经法莫不承用在意所愿皆令得道佛所游履国邑丘聚靡不蒙化天下和顺日月清明风雨以时灾厉不起国丰民安兵戈无用崇德兴仁务修礼让

无量寿经下卷（109）
佛言我哀愍汝等诸天人民甚于父母念子今吾于此世作佛降化五恶消除五痛绝灭五烧以善攻恶拔生死之苦令获五德升无为之安吾去世后经道渐灭人民谄伪复为众恶五烧五痛还如前法久后转剧不可悉说我但为汝略言之耳

无量寿经下卷（110）
佛告弥勒汝等各善思之转相教诫如佛经法无得犯也于是弥勒菩萨合掌白言佛所说甚善世人实尔如来普慈哀愍悉令度脱受佛重诲不敢违失

无量寿经下卷（111）
佛告阿难汝起更整衣服合掌恭敬礼无量寿佛十方国土诸佛如来常共称扬赞叹彼佛无著无碍

无量寿经下卷（112）
于是阿难起整衣服正身西向恭敬合掌五体投地礼无量寿佛白言世尊愿见彼佛安乐国土及诸菩萨声闻大众说是语已即时无量寿佛放大光明普照一切诸佛世界金刚围山

无量寿经下卷（113）
须弥山王大小诸山一切所有皆同一色譬如劫水弥满世界其中万物沉没不现滉漾浩汗唯见大水彼佛光明亦复如是声闻菩萨一切光明皆悉隐蔽唯见佛光明耀显赫

无量寿经下卷（114）
尔时阿难即见无量寿佛威德巍巍如须弥山王高出一切诸世界上相好光明靡不照耀此会四众一时悉见彼见此土亦复如是

无量寿经下卷（115）
尔时佛告阿难及慈氏菩萨汝见彼国从地已上至净居天其中所有微妙严净自然之物为悉见不阿难对曰唯然已见

无量寿经下卷（116）
汝宁复闻无量寿佛大音宣布一切世界化众生不阿难对曰唯然已闻

无量寿经下卷（117）
彼国人民乘百千由旬七宝宫殿无所障阂遍至十方供养诸佛汝复见不对曰已见

无量寿经下卷（118）
彼国人民有胎生者汝复见不对曰已见其胎生者所处宫殿或百由旬或五百由旬各于其中受诸快乐如忉利天亦皆自然

无量寿经下卷（119）
尔时慈氏菩萨白佛言世尊何因何缘彼国人民胎生化生佛告慈氏若有众生以疑惑心修诸功德愿生彼国不了佛智不思议智不可称智大乘广智无等无伦最上胜智于此诸智

无量寿经下卷（120）
疑惑不信然犹信罪福修习善本愿生其国此诸众生生彼宫殿寿五百岁常不见佛不闻经法不见菩萨声闻圣众是故于彼国土谓之胎生若有众生明信佛智乃至胜智

无量寿经下卷（121）
作诸功德信心回向此诸众生于七宝华中自然化生加趺而坐须臾之顷身相光明智慧功德如诸菩萨具足成就复次慈氏他方诸大菩萨发心欲见无量寿佛

无量寿经下卷（122）
恭敬供养及诸菩萨声闻之众彼菩萨等命终得生无量寿国于七宝华中自然化生弥勒当知彼化生者智慧胜故其胎生者皆无智慧于五百岁中

无量寿经下卷（123）
常不见佛不闻经法不见菩萨诸声闻众无由供养于佛不知菩萨法式不得修习功德当知此人宿世之时无有智慧疑惑所致

无量寿经下卷（124）
佛告弥勒譬如转轮圣王别有宫室七宝庄饰张设床帐悬诸缯幡若有诸小王子得罪于王辄内彼宫中系以金锁供给饮食衣服床蓐华香伎乐如转轮王无所乏少于意云何此诸王子宁乐彼处不

无量寿经下卷（125）
对曰不也但种种方便求诸大力欲自勉出佛告弥勒此诸众生亦复如是以疑惑佛智生彼宫殿无有形罚乃至一念恶事但于五百岁中不见三宝不得供养修诸善本以此为苦虽有余乐犹不乐彼处

无量寿经下卷（126）
若此众生识其本罪深自悔责求离彼处即得如意往诣无量寿佛所恭敬供养亦得遍至无量无数诸如来所修诸功德弥勒当知其有菩萨生疑惑者为失大利是故应当明信诸佛无上智慧

无量寿经下卷（127）
弥勒菩萨白佛言世尊于此世界有几所不退菩萨生彼佛国佛告弥勒于此世界有六十七亿不退菩萨往生彼国一一菩萨已曾供养无数诸佛次如弥勒者也诸小行菩萨及修习少功德者不可称计皆当往生

无量寿经下卷（128）
佛告弥勒不但我刹诸菩萨等往生彼国他方佛土亦复如是其第一佛名曰远照彼有百八十亿菩萨皆当往生其第二佛名曰宝藏彼有九十亿菩萨皆当往生

无量寿经下卷（129）
其第三佛名曰无量音彼有二百二十亿菩萨皆当往生其第四佛名曰甘露味彼有二百五十亿菩萨皆当往生其第五佛名曰龙胜彼有十四亿菩萨皆当往生

无量寿经下卷（130）
其第六佛名曰胜力彼有万四千菩萨皆当往生其第七佛名曰师子彼有五百亿菩萨皆当往生其第八佛名曰离垢光彼有八十亿菩萨皆当往生其第九佛名曰德首彼有六十亿菩萨皆当往生

无量寿经下卷（131）
其第十佛名曰妙德山彼有六十亿菩萨皆当往生其第十一佛名曰人王彼有十亿菩萨皆当往生其第十二佛名曰无上华彼有无数不可称计诸菩萨众皆不退转智慧勇猛

无量寿经下卷（132）
已曾供养无量诸佛于七日中即能摄取百千亿劫大士所修坚固之法斯等菩萨皆当往生其第十三佛名曰无畏彼有七百九十亿大菩萨众诸小菩萨及比丘等不可称计皆当往生

无量寿经下卷（133）
佛语弥勒不但此十四佛国中诸菩萨等当往生也十方世界无量佛国其往生者亦复如是甚多无数我但说十方诸佛名号及菩萨比丘生彼国者昼夜一劫尚未能竟我今为汝略说之耳

无量寿经下卷（134）
佛语弥勒其有得闻彼佛名号欢喜踊跃乃至一念当知此人为得大利则是具足无上功德是故弥勒设有大火充满三千大千世界要当过此闻是经法欢喜信乐受持读诵

无量寿经下卷（135）
如说修行所以者何多有菩萨欲闻此经而不能得若有众生闻此经者于无上道终不退转是故应当专心信受持诵说行吾今为诸众生说此经法令见无量寿佛及其国土一切所有

无量寿经下卷（136）
所当为者皆可求之无得以我灭度之后复生疑惑当来之世经道灭尽我以慈悲哀愍特留此经止住百岁其有众生值斯经者随意所愿皆可得度

无量寿经下卷（137）
佛语弥勒如来兴世难值难见诸佛经道难得难闻菩萨胜法诸波罗蜜得闻亦难遇善知识闻法能行此亦为难若闻斯经信乐受持难中之难无过此难是故我法如是作如是说如是教应当信顺如法修行

无量寿经下卷（138）
尔时世尊说此经法无量众生皆发无上正觉之心万二千那由他人得清净法眼二十二亿诸天人民得阿那含八十万比丘漏尽意解四十亿菩萨得不退转以弘誓功德而自庄严于将来世当成正觉

无量寿经下卷（139）
尔时三千大千世界六种震动大光普照十方国土百千音乐自然而作无量妙华芬芬而降佛说经已弥勒菩萨及十方来诸菩萨众长老阿难诸大声闻一切大众闻佛所说靡不欢喜
