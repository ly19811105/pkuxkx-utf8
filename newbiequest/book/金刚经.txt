金刚经#74#

法会因由分品第一
如是我闻一时佛在舍卫国祗树给孤独园与大比丘众千二百五十人俱尔时世尊食时著衣持钵入舍卫大城乞食于其城中次第乞已还至本处饭食讫收衣钵洗足已敷座而坐

善现启请分品第二（上）
时长老须菩提在大众中即从座起偏袒右肩右膝着地合掌恭敬而白佛言希有世尊如来善护念诸菩萨善付嘱诸菩萨世尊善男子善女人发阿耨多罗三藐三菩提心应云何住云何降伏其心

善现启请分品第二（下）
佛言善哉善哉须菩提如汝所说如来善护念诸菩萨善付嘱诸菩萨汝今谛听当为汝说善男子善女人发阿耨多罗三藐三菩提心应如是住如是降伏其心唯然世尊愿乐欲闻

大乘正宗分品第三（上）
佛告须菩提诸菩萨摩诃萨应如是降伏其心所有一切众生之类若卵生若胎生若湿生若化生若有色若无色若有想若无想若非有想非无想我皆令入无余涅盘而灭度之

大乘正宗分品第三（下）
如是灭度无量无数无边众生实无众生得灭度者何以故须菩提若菩萨有我相人相众生相寿者相即非菩萨

妙行无住分品第四（上）
复次须菩提菩萨于法应无所住行于布施所谓不住色布施不住声香味触法布施须菩提菩萨应如是布施不住于相何以故若菩萨不住相布施其福德不可思量

妙行无住分品第四（下）
须菩提于意云何东方虚空可思量不不也世尊须菩提南西北方四维上下虚空可思不不也世尊须菩提菩萨无住相布施福德亦复如是不可思量须菩提菩萨但应如所教住

如理实见分品第五
须菩提于意云何可以身相见如来不不也世尊不可以身相得见如来何以故如来所说身相即非身相佛告须菩提凡所有相皆是虚妄若见诸相非相则见如来

正信希有分品第六（上）
须菩提白佛言世尊颇有众生得闻如是言说章句生实信不佛告须菩提莫作是说如来灭后后五百岁有持戒修福者于此章句能生信心以此为实当知是人不于一佛二佛三四五佛而种善根

正信希有分品第六（中）
已于无量千万佛所种诸善根闻是章句乃至一念生净信者须菩提如来悉知悉见是诸众生得如是无量福德何以故是诸众生无复我相人相众生相寿者相无法相亦无非法相何以故

正信希有分品第六（下）
是诸众生若心取相则为著我人众生寿者若取法相即著我人众生寿者何以故若取非法相即著我人众生寿者是故不应取法不应取非法以是义故如来常说汝等比丘知我说法如筏喻者法尚应舍何况非法

无得无说分品第七
须菩提于意云何如来得阿耨多罗三藐三菩提耶如来有所说法耶须菩提言如我解佛所说义无有定法名阿耨多罗三藐三菩提亦无有定法如来可说何以故如来所说法皆不可取不可说非法非非法所以者何一切圣贤皆以无为法而有差别

依法出生分品第八（上）
须菩提于意云何若人满三千大千世界七宝以用布施是人所得福德宁为多不须菩提言甚多世尊何以故是福德即非福德性是故如来说福德多

依法出生分品第八（下）
若复有人于此经中受持乃至四句偈等为他人说其福胜彼何以故须菩提一切诸佛及诸佛阿耨多罗三藐三菩提法皆从此经出须菩提所谓佛法者即非佛法

一相无相分品第九（1）
须菩提于意云何须陀洹能作是念我得须陀洹果不须菩提言不也世尊何以故须陀洹名为入流而无所入不入色声香味触法是名须陀洹须菩提于意云何

一相无相分品第九（2）
斯陀含能作是念我得斯陀含果不须菩提言不也世尊何以故斯陀含名一往来而实无往来是名斯陀含须菩提于意云何阿那含能作是念我得阿那含果不须菩提言不也世尊何以故

一相无相分品第九（3）
阿那含名为不来而实无来是名阿那含须菩提于意云何阿罗汉能作是念我得阿罗汉道不须菩提言不也世尊何以故实无有法名阿罗汉世尊若阿罗汉作是念我得阿罗汉道即著我人众生寿者

一相无相分品第九（4）
世尊佛说我得无净三昧人中最为第一是第一离欲阿罗汉我不作是念我是离欲阿罗汉世尊我若作是念我得阿罗汉道世尊则不说须菩提是乐阿兰那行者以须菩提实无所行而名须菩提是乐阿兰那行

庄严净土分品第十（上）
佛告须菩提于意云何如来昔在然灯佛所于法有所得不不也世尊如来在然灯佛所于法实无所得须菩提于意云何菩萨庄严佛土不不也世尊何以故庄严佛土者则非庄严是名庄严

庄严净土分品第十（下）
是故须菩提诸菩萨摩诃萨应如是生清净心不应住色生心不应住声香味触法生心应无所住而生其心须菩提譬如有人身如须弥山王于意云何是身为大不须菩提言甚大世尊何以故佛说非身是名大身

无为福胜分品第十一（上）
须菩提如恒河中所有沙数如是沙等恒河于意云何是诸恒河沙宁为多不须菩提言甚多世尊但诸恒河尚多无数何况其沙须菩提我今实言告汝若有善男子善女人

无为福胜分品第十一（下）
以七宝满尔所恒河沙数三千大千世界以用布施得福多不须菩提言甚多世尊佛告须菩提若善男子善女人于此经中乃至受持四句偈等为他人说而此福德胜前福德

尊重正教分品第十二
复次须菩提随说是经乃至四句偈等当知此处一切世间天人阿修罗皆应供养如佛塔庙何况有人尽能受持读诵须菩提当知是人成就最上第一希有之法若是经典所在之处则为有佛若尊重弟子

如法受持分品第十三（上）
尔时须菩提白佛言世尊当何名此经我等云何奉持佛告须菩提是经名为金刚般若波罗蜜以是名字汝当奉持所以者何须菩提佛说般若波罗蜜则非般若波罗蜜须菩提于意云何如来有所说法不

如法受持分品第十三（中）
须菩提白佛言世尊如来无所说须菩提于意云何三千大千世界所有微尘是为多不须菩提言甚多世尊须菩提诸微尘如来说非微尘是名微尘如来说世界非世界是名世界

如法受持分品第十三（下）
须菩提于意云何可以三十二相见如来不不也世尊何以故如来说三十二相即是非相是名三十二相须菩提若有善男子善女人以恒河沙等身命布施若复有人于此经中乃至受持四句偈等为他人说其福甚多

离相寂灭分品第十四（1）
尔时须菩提闻说是经深解义趣涕泪悲泣而白佛言希有世尊佛说如是甚深经典我从昔来所得慧眼未曾得闻如是之经世尊若复有人得闻是经信心清净则生实相当知是人成就第一希有功德

离相寂灭分品第十四（2）
世尊是实相者即是非相是故如来说名实相世尊我今得闻如是经典信解受持不足为难若当来世后五百岁其有众生得闻是经信解受持是人则为第一希有

离相寂灭分品第十四（3）
何以故此人无我相人相众生相寿者相所以者何我相即是非相人相众生相寿者相即是非相何以故离一切诸相则名诸佛佛告须菩提如是如是若复有人得闻是经不惊不怖不畏当知是人甚为希有何以故

离相寂灭分品第十四（4）
须菩提如来说第一波罗蜜非第一波罗蜜是名第一波罗蜜须菩提忍辱波罗蜜如来说非忍辱波罗蜜何以故须菩提如我昔为歌利王割截身体我于尔时无我相无人相无众生相无寿者相何以故

离相寂灭分品第十四（5）
我于往昔节节支解时若有我相人相众生相寿者相应生嗔恨须菩提又念过去于五百世作忍辱仙人于尔所世无我相无人相无众生相无寿者相是故须菩提菩萨应离一切相发阿耨多罗三藐三菩提心

离相寂灭分品第十四（6）
不应住色生心不应住声香味触法生心应生无所住心若心有住则为非住是故佛说菩萨心不应住色布施须菩提菩萨为利益一切众生应如是布施如来说一切诸相即是非相

离相寂灭分品第十四（7）
又说一切众生即非众生须菩提如来是真语者实语者如语者不诳语者不异语者须菩提如来所得法此法无实无虚须菩萨若菩萨心住于法而行布施如人入暗则无所见

离相寂灭分品第十四（8）
若菩萨心不住法而行布施如人有目日光明照见种种色须菩提当来之世若有善男子善女人能于此经受持读诵则为如来以佛智慧悉知是人悉见是人皆得成就无量无边功德

持经功德分品第十五（上）
须菩提若有善男子善女人初日分以恒河沙等身布施中日分复以恒河沙等身布施后日分亦以恒河沙等身布施如是无量百千万亿劫以身布施若复有人闻此经典信心不逆其福胜彼何况书写受持读诵为人解说

持经功德分品第十五（中）
须菩提以要言之是经有不可思议不可称量无边功德如来为发大乘者说为发最上乘者说若有人能受持读诵广为人说如来悉知是人悉见是人皆得成就不可量不可称无有边不可思议功德如是人等则为荷担如来阿耨多罗三藐三菩提

持经功德分品第十五（下）
何以故须菩提若乐小法者著我见人见众生见寿者见则于此经不能听受读诵为人解说须菩提在在处处若有此经一切世间天人阿修罗所应供养当知此处则为是塔皆应恭敬作礼围绕以诸华香而散其处

能净业障分品第十六（上）
复次须菩提若善男子善女人受持读诵此经若为人轻贱是人先世罪业应堕恶道以今世人轻贱故先世罪业则为消灭当得阿耨多罗三藐三菩提

能净业障分品第十六（中）
须菩提我念过去无量阿僧祗劫于然灯佛前得值八百四千万亿那由他诸佛悉皆供养承事无空过者若复有人于后末世能受持读诵此经所得功德于我所供养诸佛功德百分不及一

能净业障分品第十六（下）
千万亿分乃至算数譬喻所不能及须菩提若善男子善女人于后末世有受持读诵此经所得功德我若具说者或有人闻心则狂乱狐疑不信须菩提当知是经义不可思议果报亦不可思议

究竟无我分品第十七（1）
尔时须菩提白佛言世尊善男子善女人发阿耨多罗三藐三菩提心云何应卓云何降伏其心佛告须菩提善男子善女人发阿耨多罗三藐三菩提者

究竟无我分品第十七（2）
当生如是心我应灭度一切众生灭度一切众生已而无有一众生实灭度者何以故须菩提若菩萨有我相人相众生相寿者相则非菩萨

究竟无我分品第十七（3）
所以者何须菩提实无有法发阿耨多罗三藐三菩提者须菩提于意云何如来于然灯佛所有法得阿耨多罗三藐三菩提不不也世尊

究竟无我分品第十七（4）
如我解佛所说义佛于然灯佛所无有法得阿耨多罗三藐三菩提佛言如是如是须菩提实无有法如来得阿耨多罗三藐三菩提须菩提若有法得阿耨多罗三藐三菩提

究竟无我分品第十七（5）
然灯佛则不与我授记汝于来世当得作佛号释迦牟尼以实无有法得阿耨多罗三藐三菩提是故然灯佛与我授记作是言汝于来世当得作佛号释迦牟尼

究竟无我分品第十七（6）
何以故如来者即诸法如义若有人言如来得阿耨多罗三藐三菩提须菩提实无有法佛得阿耨多罗三藐三菩提须菩提如来所得阿耨多罗三藐三菩提于是中无实无虚

究竟无我分品第十七（7）
是故如来说一切法皆是佛法须菩提所言一切法者即非一切法是故名一切法须菩提譬如人身长大须菩提言世尊如来说人身长大则为非大身是名大身

究竟无我分品第十七（8）
须菩提菩萨亦如是若作是言我当灭度无量众生则不名菩萨何以故须菩提无有法名为菩萨是故佛说一切法无我无人无众生无寿者

究竟无我分品第十七（9）
须菩提若菩萨作是言我当庄严佛土是不名菩萨何以故如来说庄严佛土者即非庄严是名庄严须菩提若菩萨通达无我法者如来说名真是菩萨

一体同观分品第十八（1）
须菩提于意云何如来有肉眼不如是世尊如来有肉眼须菩提于意云何如来有天眼不如是世尊如来有天眼须菩提于意云何如来有慧眼不如是世尊如来有慧眼

究竟无我分品第十八（2）
须菩提于意云何如来有法眼不如是世尊如来有法眼须菩提于意云何如来有佛眼不如是世尊如来有佛眼须菩提于意云何恒河中所有沙佛说是沙不如是世尊如来说是沙

究竟无我分品第十八（3）
须菩提于意云何如一恒河中所有沙有如是等恒河是诸恒河所有沙数佛世界如是宁为多不甚多世尊佛告须菩提尔所国土中

究竟无我分品第十八（4）
所有众生若干种心如来悉知何以故如来说诸心皆为非心是名为心所以者何须菩提过去心不可得现在心不可得未来心不可得

法界通分分品第十九
须菩提于意云何若有人满三千大千世界七宝以用布施是人以是因缘得福多不如是世尊此人以是因缘得福甚多须菩提若福德有实如来不说得福德多以福德无故如来说得福德多

离色离相分品第二十（上）
须菩提于意云何佛可以具足色身见不不也世尊如来不应以具足色身见何以故如来说具足色身即非具足色身是名具足色身

离色离相分品第二十（下）
须菩提于意云何如来可以具足诸相见不不也世尊如来不应以具足诸相见何以故如来说诸相具足即非具足是名诸相具足

非说所说分品第二十一（上）
须菩提汝勿谓如来作是念我当有所说法莫作是念何以故若人言如来有所说法即为谤佛不能解我所说故须菩提说法者无法可说是名说法尔时慧命

非说所说分品第二十一（下）
须菩提白佛言世尊颇有众生于未来世闻说是法生信心不佛言须菩提彼非众生非不众生何以故须菩提众生众生者如来说非众生是名众生

无法可得分品第二十二
须菩提白佛言世尊佛得阿耨多罗三藐三菩提为无所得耶佛言如是如是须菩提我于阿耨多罗三藐三菩提乃至无有少法可得是名阿耨多罗三藐三菩提

净心行善分品第二十三
复次须菩提是法平等无有高下是名阿耨多罗三藐三菩提以无我无人无众生无寿者修一切善法即得阿耨多罗三藐三菩提须菩提所言善法者如来说即非善法是名善法

福智无比分品第二十四
须菩提若三千大千世界中所有诸须弥山王如是等七宝聚有人持用布施若人以此《般若波罗蜜经》乃至四句偈等受持为他人说于前福德百分不及一百千万亿分乃至算数譬喻所不能及

化无所化分品第二十五
须菩提于意云何汝等勿谓如来作是念我当度众生须菩提莫作是念何以故实无有众生如来度者若有众生如来度者如来则有我人众生寿者须菩提如来说有我者则非有我而凡夫之人以为有我须菩提凡夫者如来说则非凡夫

法身非相分品第二十六（上）
须菩提于意云何可以三十二相观如来不须菩提言如是如是以三十二相观如来佛言须菩提若以三十二相观如来者转轮圣王则是如来

法身非相分品第二十六（下）
须菩提白佛言世尊如我解佛所说义不应以三十二相观如来尔时世尊而说偈言若以色见我以音声求我是人行邪道不能见如来

无断无灭分品第二十七（上）
须菩提汝若作是念如来不以具足相故得阿耨多罗三藐三菩提须菩提莫作是念如来不以具足相故得阿耨多罗三藐三菩提

无断无灭分品第二十七（下）
须菩提汝若作是念发阿耨多罗三藐三菩提心者说诸法断灭莫作是念何以故发阿耨多罗三藐三菩提心者于法不说断灭相

不受不贪分品第二十八
须菩提若菩萨以满恒河沙等世界七宝布施若复有人知一切法无我得成于忍此菩萨胜前菩萨所得功德须菩提以诸菩萨不受福德故须菩提白佛言世尊云何菩萨不受福德须菩提菩萨所作福德不应贪著是故说不受福德

威仪寂净分品第二十九
须菩提若有人言如来若来若去若坐若卧是人不解我所说义何以故如来者无所从来亦无所去故名如来

一合理相分品第三十（上）
须菩提若善男子善女人以三千大千世界碎为微尘于意云何是微尘众宁为多不甚多世尊何以故若是微尘众实有者佛则不说是微尘众所以者何佛说微尘众即非微尘众是名微尘众

一合理相分品第三十（下）
世尊如来所说三千大千世界则非世界是名世界何以故若世界实有则是一合相如来说一合相则非一合相是名一合相须菩提一合相者则是不可说但凡夫之人贪著其事

知见不生分品第三十一（上）
须菩提若人言佛说我见人见众生见寿者见须菩提于意云何是人解我说义不不也世尊是人不解如来所说义何以故世尊说我见人见众生见寿者见即非我见人见众生见寿者见

知见不生分品第三十一（下）
是名我见人见众生见寿者见须菩提发阿耨多罗三藐三菩提心者于一切法应如是知如是见如是信解不生法相须菩提所言法相者如来说即非法相是名法相

应化非真分品第三十二（上）
须菩提若有人以满无量阿僧祗世界七宝持用布施若有善男子善女人发菩提心者持于此经乃至四句偈等受持读诵为人演说其福胜彼云何为人演说不取于相如如不动何以故

应化非真分品第三十二（下）
一切有为法如梦幻泡影如露亦如电应作如是观佛说是经已长老须菩提及诸比丘比丘尼优婆塞优婆夷一切世间天人阿修罗闻佛所说皆大欢喜信受奉行
