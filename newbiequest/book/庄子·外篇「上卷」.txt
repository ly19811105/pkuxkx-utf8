庄子·外篇「上卷」#211#

庄子·外篇·骈拇(1)
骈拇枝指出乎性哉而侈于德附赘县疣出乎形哉而侈于性多方乎仁义而用之者列于五藏哉而非道德之正也是故骈于足者连无用之肉也枝于手者树无用之指也多方骈枝于五藏之情者淫僻于仁义之行而多方于聪明之用也

庄子·外篇·骈拇(2)
是故骈与明者乱五色淫文章青黄黼黻之煌煌非乎而离朱是已多于聪者乱五声淫六律金石丝竹黄钟大吕之声非乎而师旷是已枝于仁者擢德塞性以收名声

庄子·外篇·骈拇(3)
使天下簧鼓以奉不及之法非乎而曾史是已骈于辩者累瓦结绳窜句游心于坚白同异之间而敝跬誉无用之言非乎而杨墨是已故此皆多骈旁枝之道非天下之至正也

庄子·外篇·马蹄(1)
马蹄可以践霜雪毛可以御风寒龁草饮水翘足而陆此马之真性也虽有义台路寝无所用之及至伯乐曰我善治马烧之剔之刻之雒之连之以羁絷编之以皂栈马之死者十二三矣

庄子·外篇·马蹄(2)
饥之渴之驰之骤之整之齐之前有橛饰之患而后有鞭筴之威而马之死者已过半矣陶者曰我善治埴圆者中规方者中矩匠人曰我善治木

庄子·外篇·马蹄(3)
曲者中钩直者应绳夫埴木之性岂欲中规矩钩绳哉然且世世称之曰伯乐善治马而陶匠善治埴木此亦治天下者之过也

庄子·外篇·马蹄(4)
吾意善治天下者不然彼民有常性织而衣耕而食是谓同德一而不党命曰天放故至德之世其行填填其视颠颠当是时也山无蹊隧泽无舟梁万物群生连属其乡禽兽成群

庄子·外篇·马蹄(5)
草木遂长是故禽兽可系羁而游鸟鹊之巢可攀援而窥夫至德之世同与禽兽居族与万物并恶乎知君子小人哉同乎无知其德不离同乎无欲是谓素朴素朴而民性得矣

庄子·外篇·马蹄(6)
及至圣人蹩躠为仁踶跂为义而天下始疑矣澶漫为乐摘僻为礼而天下始分矣故纯朴不残孰为牺尊白玉不毁孰为珪璋道德不废安取仁义性情不离安用礼乐五色不乱孰为文采五声不乱孰应六律

庄子·外篇·马蹄(7)
夫残朴以为器工匠之罪也毁道德以为仁义圣人之过也夫马陆居则食草饮水喜则交颈相靡怒则分背相踢马知已此矣夫加之以衡扼齐之以月题而马知介倪闉扼鸷曼诡衔窃辔

庄子·外篇·马蹄(8)
故马之知而能至盗者伯乐之罪也夫赫胥氏之时民居不知所为行不知所之含哺而熙鼓腹而游民能已此矣及至圣人屈折礼乐以匡天下之形县跂仁义以慰天下之心而民乃始踶跂好知争归于利不可止也此亦圣人之过也

庄子·外篇·胠箧(1)
将为胠箧探囊发匮之盗而为守备则必摄缄縢固扃谲此世俗之所谓知也然而巨盗至则负匮揭箧担囊而趋唯恐缄縢扃谲之不固也然则乡之所谓知者不乃为大盗积者也

庄子·外篇·胠箧(2)
故尝试论之世俗之所谓知者有不为大盗积者乎所谓圣者有不为大盗守者乎何以知其然邪昔者齐国邻邑相望鸡狗之音相闻罔罟之所布耒耨之所刺方二千余里

庄子·外篇·胠箧(3)
阖四竟之内所以立宗庙社稷治邑屋州闾乡曲者曷尝不法圣人哉然而田成子一旦杀齐君而盗其国所盗者岂独其国邪并与其圣知之法而盗之

庄子·外篇·胠箧(4)
故田成子有乎盗贼之名而身处尧舜之安小国不敢非大国不敢诛十二世有齐国则是不乃窃齐国并与其圣知之法以守其盗贼之身乎

庄子·外篇·胠箧(5)
尝试论之世俗之所谓至知者有不为大盗积者乎所谓至圣者有不为大盗守者乎何以知其然邪昔者龙逢斩比干剖苌弘胣子胥靡故四子之贤而身不免乎戮故跖之徒问于跖曰

庄子·外篇·胠箧(6)
盗亦有道乎跖曰何适而无有道邪夫妄意室中之藏圣也入先勇也出后义也知可否知也分均仁也五者不备而能成大盗者天下未之有也由是观之善人不得圣人之道不立

庄子·外篇·胠箧(7)
跖不得圣人之道不行天下之善人少而不善人多则圣人之利天下也少而害天下也多故曰唇竭则齿寒鲁酒薄而邯郸围圣人生而大盗起掊击圣人纵舍盗贼而天下始治矣

庄子·外篇·胠箧(8)
夫川竭而谷虚丘夷而渊实圣人已死则大盗不起天下平而无故矣圣人不死大盗不止虽重圣人而治天下则是重利盗跖也为之斗斛以量之则并与斗斛而窃之

庄子·外篇·胠箧(9)
为之权衡以称之则并与权衡而窃之为之符玺以信之则并与符玺而窃之为之仁义以矫之则并与仁义而窃之何以知其然邪彼窃钩者诛窃国者为诸侯

庄子·外篇·胠箧(10)
诸侯之门而仁义存焉则是非窃仁义圣知邪故逐于大盗揭诸侯窃仁义并斗斛权衡符玺之利者虽有轩冕之赏弗能劝斧钺之威弗能禁此重利盗跖而使不可禁者是乃圣人之过也

庄子·外篇·胠箧(11)
故曰鱼不可脱于渊国之利器不可以示人彼圣人者天下之利器也非所以明天下也故绝圣弃知大盗乃止掷玉毁珠小盗不起焚符破玺而民朴鄙掊斗折衡而民不争

庄子·外篇·胠箧(12)
殚残天下之圣法而民始可与论议擢乱六律铄绝竽瑟塞瞽旷之耳而天下始人含其聪矣灭文章散五采胶离朱之目而天下始人含其明矣毁绝钩绳而弃规矩

庄子·外篇·胠箧(13)
攊攦工倕之指而天下始人有其巧矣故曰大巧若拙削曾史之行钳杨墨之口攘弃仁义而天下之德始玄同矣彼人含其明则天下不铄矣人含其聪则天下不累矣

庄子·外篇·胠箧(14)
人含其知则天下不惑矣人含其德则天下不僻矣彼曾史杨墨师旷工倕离朱者皆外立其德而爚乱天下者也法之所无用也

庄子·外篇·胠箧(15)
子独不知至德之世乎昔者容成氏大庭氏伯皇氏中央氏栗陆氏骊畜氏轩辕氏赫胥氏尊卢氏祝融氏伏戏氏神农氏当是时也民结绳而用之甘其食美其服乐其俗安其居邻国相望

庄子·外篇·胠箧(16)
鸡狗之音相闻民至老死而不相往来若此之时则至治已今遂至使民延颈举踵曰某所有贤者赢粮而趣之则内弃其亲而外去其主之事足迹接乎诸侯之境车轨结乎千里之外则是上好知之过也

庄子·外篇·胠箧(17)
上诚好知而无道则天下大乱矣何以知其然邪夫弓弩毕弋机变之知多则鸟乱于上矣钩饵罔罟罾笱之知多则鱼乱于水矣削格罗落岊罘之知多则兽乱于泽矣知诈渐毒颉滑坚白

庄子·外篇·胠箧(18)
解垢同异之变多则俗惑于辩矣故天下每每大乱罪在于好知故天下皆知求其所不知而莫知求其所已知者皆知非其所不善而莫知非其所已善者是以大乱故上悖日月之明

庄子·外篇·胠箧(19)
下烁山川之精中堕四时之施惴耎之虫肖翘之物莫不失其性甚矣夫好知之乱天下也自三代以下者是已舍夫种种之机而悦夫役役之佞释夫恬淡无为而悦夫享之意享已乱天下矣

庄子·外篇·在宥(1)
闻在宥天下不闻治天下也在之也者恐天下之淫其性也宥之也者恐天下之迁其德也天下不淫其性不迁其德有治天下者哉昔尧之治天下也

庄子·外篇·在宥(2)
使天下欣欣焉人乐其性是不恬也桀之治天下也使天下瘁瘁焉人苦其性是不愉也夫不恬不愉非德也非德也而可长久者天下无之

庄子·外篇·在宥(3)
人大喜邪毗于阳大怒邪毗于阴阴阳并毗四时不至寒暑之和不成其反伤人之形乎使人喜怒失位居处无常思虑不自得中道不成章于是乎天下始乔诘卓鸷

庄子·外篇·在宥(4)
而后有盗跖曾史之行故举天下以赏其善者不足举天下以罚其恶者不给故天下之大不足以赏罚自三代以下者匈匈焉终以赏罚为事彼何暇安其性命之情哉

庄子·外篇·在宥(5)
而且说明邪是淫于色也说聪邪是淫于声也说仁邪是乱于德也说义邪是悖于理也说礼邪是相于技也说乐邪是相于淫也说圣邪是相于艺也说知邪是相于疵也天下将安其性命之情

庄子·外篇·在宥(6)
之八者存可也亡可也天下将不安其性命之情之八者乃始脔卷獊囊而乱天下也而天下乃始尊之惜之甚矣天下之惑也岂直过也而去之邪乃齐戒以言之跪坐以进之鼓歌以儛之吾若是何哉

庄子·外篇·在宥(7)
故君子不得已而临莅天下莫若无为无为也而后安其性命之情故贵以身于为天下则可以托天下爱以身于为天下则可以寄天下故君子苟能无解其五藏无擢其聪明

庄子·外篇·在宥(8)
尸居而龙见渊默而雷声神动而天随从容无为而万物炊累焉吾又何暇治天下哉崔瞿问于老聃曰不治天下安藏人心老聃曰女慎无撄人心人心排下而进上上下囚杀

庄子·外篇·在宥(9)
淖约柔乎刚强廉刿雕琢其热焦火其寒凝冰其疾俯仰之间而再抚四海之外其居也渊而静其动也县而天偾骄而不可系者其唯人心乎昔者黄帝始以仁义撄人之心

庄子·外篇·在宥(10)
尧舜于是乎股无胈胫无毛以养天下之形愁其五藏以为仁义矜其血气以规法度然犹有不胜也尧于是放灌兜于崇山投三苗于三峗流共工于幽都此不胜天下也

庄子·外篇·在宥(11)
夫施及三王而天下大骇矣下有桀跖上有曾史而儒墨毕起于是乎喜怒相疑愚知相欺善否相非诞信相讥而天下衰矣大德不同而性命烂漫矣天下好知而百姓求竭矣

庄子·外篇·在宥(12)
于是乎斤锯制焉绳墨杀焉椎凿决焉天下脊脊大乱罪在撄人心故贤者伏处大山嵁岩之下而万乘之君忧栗乎庙堂之上今世殊死者相枕也桁杨者相推也形戮者相望也

庄子·外篇·在宥(13)
而儒墨乃始离跂攘臂乎桎梏之间意甚矣哉其无愧而不知耻也甚矣吾未知圣知之不为桁杨椄槢也仁义之不为桎梏凿枘也焉知曾史之不为桀跖嚆矢也故曰绝圣弃知而天下大治

庄子·外篇·在宥(14)
黄帝立为天子十九年令行天下闻广成子在于空同之上故往见之曰我闻吾子达于至道敢问至道之精吾欲取天地之精以佐五谷以养民人吾又欲官阴阳以遂群生为之奈何

庄子·外篇·在宥(15)
广成子曰而所欲问者物之质也而所欲官者物之残也自而治天下云气不待族而雨草木不待黄而落日月之光益以荒矣而佞人之心翦翦者又奚足以语至道黄帝退

庄子·外篇·在宥(16)
捐天下筑特室席白茅闲居三月复往邀之广成子南首而卧黄帝顺下风膝行而进再拜稽首而问曰闻吾子达于至道敢问治身奈何而可以长久广成子蹶然而起曰

庄子·外篇·在宥(17)
善哉问乎来吾语女至道至道之精窈窈冥冥至道之极昏昏默默无视无听抱神以静形将自正必静必清无劳女形无摇女精乃可以长生目无所见耳无所闻心无所知

庄子·外篇·在宥(18)
女神将守形形乃长生慎女内闭女外多知为败我为女遂于大明之上矣至彼至阳之原也为女入于窈冥之门矣至彼至阴之原也天地有官阴阳有藏慎守女身物将自壮

庄子·外篇·在宥(19)
我守其一以处其和故我修身千二百岁矣吾形未常衰黄帝再拜稽首曰广成子之谓天矣广成子曰来余语女彼其物无穷而人皆以为有终彼其物无测而人皆以为有极

庄子·外篇·在宥(20)
得吾道者上为皇而下为王失吾道者上见光而下为土今夫百昌皆生于土而反于土故余将去女入无穷之门以游无极之野吾与日月参光吾与天地为常当我缗乎远我昏乎人其尽死而我独存乎

庄子·外篇·在宥(21)
云将东游过扶摇之枝而适遭鸿蒙鸿蒙方将拊脾雀跃而游云将见之倘然止贽然立曰叟何人邪叟何为此鸿蒙拊脾雀跃不辍对云将曰游

庄子·外篇·在宥(22)
云将曰朕愿有问也鸿蒙仰而视云将曰吁云将曰天气不和地气郁结六气不调四时不节今我愿合六气之精以育群生为之奈何

庄子·外篇·在宥(23)
鸿蒙拊脾雀跃掉头曰吾弗知吾弗知云将不得问又三年东游过有宋之野而适遭鸿蒙云将大喜行趋而进曰天忘朕邪天忘朕邪

庄子·外篇·在宥(24)
再拜稽首愿闻于鸿蒙鸿蒙曰浮游不知所求猖狂不知所往游者鞅掌以观无妄朕又何知云将曰朕也自以为猖狂而民随予所往朕也不得已于民今则民之放也

庄子·外篇·在宥(25)
愿闻一言鸿蒙曰乱天之经逆物之情玄天弗成解兽之群而鸟皆夜鸣灾及草木祸及止虫意治人之过也云将曰然则吾奈何鸿蒙曰意毒哉仙仙乎归矣云将曰吾遇天难

庄子·外篇·在宥(26)
愿闻一言鸿蒙曰意心养汝徒处无为而物自化堕尔形体吐尔聪明伦与物忘大同乎涬溟解心释神莫然无魂万物云云各复其根各复其根而不知

庄子·外篇·在宥(27)
浑浑沌沌终身不离若彼知之乃是离之无问其名无窥其情物固自生云将曰天降朕以德示朕以默躬身求之乃今得也再拜稽首起辞而行

庄子·外篇·在宥(28)
世俗之人皆喜人之同乎己而恶人之异于己也同于己而欲之异于己而不欲者以出乎众为心也夫以出乎众为心者曷常出乎众哉因众以宁所闻不如众技众矣

庄子·外篇·在宥(29)
而欲为人之国者此揽乎三王之利而不见其患者也此以人之国侥幸也几何侥幸而不丧人之国乎其存人之国也无万分之一而丧人之国也一不成而万有余丧矣

庄子·外篇·在宥(30)
悲夫有土者之不知也夫有土者有大物也有大物者不可以物物而不物故能物物明乎物物者之非物也岂独治天下百姓而已哉出入六合游乎九州独往独来是谓独有独有之人是之谓至贵

庄子·外篇·在宥(31)
大人之教若形之于影声之于响有问而应之尽其所怀为天下配处乎无响行乎无方挈汝适复之挠挠以游无端出入无旁与日无始颂论形躯合乎大同大同而无己无己恶乎得有有睹有者昔之君子睹无者天地之友

庄子·外篇·在宥(32)
贱而不可不任者物也卑而不可不因者民也匿而不可不为者事也粗而不可不陈者法也远而不可不居者义也亲而不可不广者仁也节而不可不积者礼也

庄子·外篇·在宥(33)
中而不可不高者德也一而不可不易者道也神而不可不为者天也故圣人观于天而不助成于德而不累出于道而不谋会于仁而不恃薄于义而不积应于礼而不讳

庄子·外篇·在宥(34)
接于事而不辞齐于法而不乱恃于民而不轻因于物而不去物者莫足为也而不可不为不明于天者不纯于德不通于道者无自而可不明于道者悲夫何谓道

庄子·外篇·在宥(35)
有天道有人道无为而尊者天道也有为而累者人道也主者天道也臣者人道也天道之与人道也相去远矣不可不察也

庄子·外篇·天地(1)
天地虽大其化均也万物虽多其治一也人卒虽众其主君也君原于德而成于天故曰玄古之君天下无为也天德而已矣以道观言而天下之君正以道观分而君臣之义明

庄子·外篇·天地(2)
以道观能而天下之官治以道泛观而万物之应备故通于天地者德也行于万物者道也上治人者事也能有所艺者技也技兼于事事兼于义义兼于德

庄子·外篇·天地(3)
德兼于道道兼于天故曰古之畜天下者无欲而天下足无为而万物化渊静而百姓定记曰通于一而万事毕无心得而鬼神服

庄子·外篇·天地(4)
夫子曰夫道覆载万物者也洋洋乎大哉君子不可以不刳心焉无为为之之谓天无为言之之谓德爱人利物之谓仁不同同之之谓大

庄子·外篇·天地(5)
行不崖异之谓宽有万不同之谓富故执德之谓纪德成之谓立循于道之谓备不以物挫志之谓完君子明于此十者则韬乎其事心之大也

庄子·外篇·天地(6)
沛乎其为万物逝也若然者藏金于山藏珠于渊不利货财不近贵富不乐寿不哀夭不荣通不丑穷不拘一世之利以为己私分不以王天下为己处显显则明万物一府死生同状

庄子·外篇·天地(7)
夫子曰夫道渊乎其居也漻乎其清也金石不得无以鸣故金石有声不考不鸣万物孰能定之夫王德之人素逝而耻通于事立之本原而知通于神故其德广

庄子·外篇·天地(8)
其心之出有物采之故形非道不生生非德不明存形穷生立德明道非王德者邪荡荡乎忽然出勃然动而万物从之乎此谓王德之人视乎冥冥听乎无声

庄子·外篇·天地(9)
冥冥之中独见晓焉无声之中独闻和焉故深之又深而能物焉神之又神而能精焉故其与万物接也至无而供其求时骋而要其宿大孝长短修远

庄子·外篇·天地(10)
黄帝游乎赤水之北登乎昆仑之丘而南望还归遗其玄珠使知索之而不得使离朱索之而不得使吃诟索之而不得也乃使象罔象罔得之黄帝曰异哉象罔乃可以得之乎

庄子·外篇·天地(11)
尧之师曰许由许由之师曰啮缺啮缺之师曰王倪王倪之师曰被衣尧问于许由曰啮缺可以配天乎吾藉王倪以要之许由曰殆哉圾乎天下啮缺之为人也聪明睿知

庄子·外篇·天地(12)
给数以敏其性过人而又乃以人受天彼审乎禁过而不知过之所由生与之配天乎彼且乘人而无天方且本身而异形方且尊知而火驰方且为绪使方且为物絯

庄子·外篇·天地(13)
方且四顾而物应方且应众宜方且与物化而未始有恒夫何足以配天乎虽然有族有祖可以为众父而不可以为众父父治乱之率也北面之祸也南面之贼也

庄子·外篇·天地(14)
尧观乎华华封人曰嘻圣人请祝圣人使圣人寿尧曰辞使圣人富尧曰辞使圣人多男子尧曰辞封人曰寿富多男子人之所欲也女独不欲何邪尧曰多男子则多惧富则多事

庄子·外篇·天地(15)
寿则多辱是三者非所以养德也故辞封人曰始也我以女为圣人邪今然君子也天生万民必授之职多男子而授之职则何惧之有富而使人分之则何事之有夫圣人鹑居而彀食

庄子·外篇·天地(16)
鸟行而无彰天下有道则与物皆昌天下无道则修德就闲千岁厌世去而上仙乘彼白云至于帝乡三患莫至身常无殃则何辱之有封人去之尧随之曰请问封人曰退已

庄子·外篇·天地(17)
尧治天下伯成子高立为诸侯尧授舜舜授禹伯成子高辞为诸侯而耕禹往见之则耕在野禹趋就下风立而问焉曰昔尧治天下吾子立为诸侯尧授舜舜授予而吾子辞为诸侯而耕

庄子·外篇·天地(18)
敢问其故何也子高曰昔者尧治天下不赏而民劝不罚而民畏今子赏罚而民且不仁德自此衰刑自此立后世之乱自此始矣夫子阖行邪无落吾事俋乎耕而不顾

庄子·外篇·天地(19)
泰初有无无有无名一之所起有一而未形物得以生谓之德未形者有分且然无间谓之命留动而生物物成生理谓之形形体保神

庄子·外篇·天地(20)
各有仪则谓之性性修反德德至同于初同乃虚虚乃大合喙鸣喙鸣合与天地为合其合缗缗若愚若昏是谓玄德同乎大顺

庄子·外篇·天地(21)
夫子问于老聃曰有人治道若相放可不可然不然辩者有言曰离坚白若县寓若是则可谓圣人乎老聃曰是胥易技系劳形怵心者也执留之狗成思猿狙之便自山林来丘予告若

庄子·外篇·天地(22)
而所不能闻与而所不能言凡有首有趾无心无耳者众有形者与无形无状而皆存者尽无其动止也其死生也其废起也此又非其所以也有治在人忘乎物忘乎天其名为忘己忘己之人是之谓入于天

庄子·外篇·天地(23)
将闾葂见季彻曰鲁君谓葂也曰请受教辞不获命既已告矣未知中否请尝荐之吾谓鲁君曰必服恭俭拔出公忠之属而无阿私民孰敢不辑季彻局局然笑曰若夫子之言

庄子·外篇·天地(24)
于帝王之德犹螳螂之怒臂以当车轶则必不胜任矣且若是则其自为处危其观台多物将往投迹者众将闾葂覤覤然惊曰葂也汒若于夫子之所言矣虽然愿先生之言其风也

庄子·外篇·天地(25)
季彻曰大圣之治天下也摇荡民心使之成教易俗举灭其贼心而皆进其独志若性之自为而民不知其所由然若然者岂兄尧舜之教民溟涬然弟之哉欲同乎德而心居矣

庄子·外篇·天地(26)
子贡南游于楚反于晋过汉阴见一丈人方将为圃畦凿隧而入井抱瓮而出灌傦然用力甚多而见功寡子贡曰有械于此一日浸百畦用力甚寡而见功多夫子不欲乎

庄子·外篇·天地(27)
为圃者仰而视之曰奈何曰凿木为机后重前轻挈水若抽数如佚汤其名为槔为圃者忿然作色而笑曰吾闻之吾师有机械者必有机事有机事者必有机心

庄子·外篇·天地(28)
机心存于胸中则纯白不备纯白不备则神生不定神生不定者道之所不载也吾非不知羞而不为也子贡瞒然惭俯而不对有间为圃者曰子奚为者邪曰孔丘之徒也

庄子·外篇·天地(29)
为圃者曰子非夫博学以拟圣於于以盖众独弦哀歌以卖名声于天下者乎汝方将忘汝神气堕汝形骸而庶几乎而身之不能治而何暇治天下乎子往矣无乏吾事

庄子·外篇·天地(30)
子贡卑陬失色顼顼然不自得行三十里而后愈其弟子曰向之人何为者邪夫子何故见之变容失色终日不自反邪曰始吾以为天下一人耳不知复有夫人也吾闻之夫子

庄子·外篇·天地(31)
事求可功求成用力少见功多者圣人之道今徒不然执道者德全德全者形全形全者神全神全者圣人之道也托生与民并行而不知其所之汒乎淳备哉功利机巧必忘夫人之心

庄子·外篇·天地(32)
若夫人者非其志不之非其心不为虽以天下誉之得其所谓謷然不顾以天下非之失其所谓傥然不受天下之非誉无益损焉是谓全德之人哉我之谓风波之民反于鲁以告孔子

庄子·外篇·天地(33)
孔子曰彼假修浑沌氏之术者也识其一不识其二治其内而不治其外夫明白入素无为复朴体性抱神以游世俗之间者汝将固惊邪且浑沌氏之术予与汝何足以识之哉

庄子·外篇·天地(34)
谆芒将东之大壑适遇苑风于东海之滨苑风曰子将奚之曰将之大壑曰奚为焉曰夫大壑之为物也注焉而不满酌焉而不竭吾将游焉苑风曰夫子无意于横目之民乎

庄子·外篇·天地(35)
愿闻圣治谆芒曰圣治乎官施而不失其宜拔举而不失其能毕见其情事而行其所为行言自为而天下化手挠顾指四方之民莫不俱至此之谓圣治愿闻德人曰

庄子·外篇·天地(36)
德人者居无思行无虑不藏是非美恶四海之内共利之之谓悦共给之之谓安怊乎若婴儿之失其母也傥乎若行而失其道也财用有余而不知其所自来

庄子·外篇·天地(37)
饮食取足而不知其所从此谓德人之容愿闻神人曰上神乘光与形灭亡是谓照旷致命尽情天地乐而万事销亡万物复情此之谓混溟

庄子·外篇·天地(38)
门无鬼与赤张满稽观于武王之师赤张满稽曰不及有虞氏乎故离此患也门无鬼曰天下均治而有虞氏治之邪其乱而后治之与赤张满稽曰天下均治之为愿

庄子·外篇·天地(39)
而何计以有虞氏为有虞氏之药疡也秃而施髢病而求医孝子操药以修慈父其色燋然圣人羞之至德之世不尚贤不使能上如标枝民如野鹿

庄子·外篇·天地(40)
端正而不知以为义相爱而不知以为仁实而不知以为忠当而不知以为信蠢动而相使不以为赐是故行而无迹事而无传

庄子·外篇·天地(41)
孝子不谀其亲忠臣不谄其君臣子之盛也亲之所言而然所行而善则世俗谓之不肖子君之所言而然所行而善则世俗谓之不肖臣而未知此其必然邪

庄子·外篇·天地(42)
世俗之所谓然而然之所谓善而善之则不谓之道谀之人也然则俗故严于亲而尊于君邪谓己道人则勃然作色谓己谀人则怫然作色而终身道人也终身谀人也

庄子·外篇·天地(43)
合譬饰辞聚众也是终始本末不相坐垂衣裳设采色动容貌以媚一世而不自谓道谀与夫人之为徒通是非而不自谓众人也愚之至也知其愚者非大愚也知其惑者

庄子·外篇·天地(44)
非不惑也大惑者终身不解大愚者终身不灵三人行而一人惑所适者犹可致也惑者少也二人惑则劳而不至惑者胜也而今也以天下惑予虽有祈向不可得也

庄子·外篇·天地(45)
不亦悲乎大声不入于里耳折杨皇侉则嗑然而笑是故高言不止于众人之心至言不出俗言胜也以二缶钟惑而所适不得矣而今也以天下惑予虽有祈向

庄子·外篇·天地(46)
其庸可得邪知其不可得也而强之又一惑也故莫若释之而不推不推谁其比忧厉之人夜半生其子遽取火而视之汲汲然唯恐其似己也

庄子·外篇·天地(47)
百年之木破为牺尊青黄而文之其断在沟中比牺尊于沟中之断则美恶有间矣其于失性一也跖与曾史行义有间矣然其失性均也且夫失性有五

庄子·外篇·天地(48)
一曰五色乱目使目不明二曰五声乱耳使耳不聪三曰五臭熏鼻困惾中颡四曰五味浊口使口厉爽五曰趣舍滑心使性飞扬此五者

庄子·外篇·天地(49)
皆生之害也而杨墨乃始离跂自以为得非吾所谓得也夫得者困可以为得乎则鸠鸮之在于笼也亦可以为得矣且夫趣舍声色以柴其内

庄子·外篇·天地(50)
皮弁鹬冠搢笏绅修以约其外内支盈于柴栅外重纆缴睆然在纆缴之中而自以为得则是罪人交臂历指而虎豹在于囊槛亦可以为得矣

庄子·外篇·天道(1)
天道运而无所积故万物成帝道运而无所积故天下归圣道运而无所积故海内服明于天通于圣六通四辟于帝王之德者其自为也昧然无不静者矣

庄子·外篇·天道(2)
圣人之静也非曰静也善故静也万物无足以铙心者故静也水静则明烛须眉平中准大匠权焉水静犹明而况精神圣人之心静乎天地之鉴也万物之镜也

庄子·外篇·天道(3)
夫虚静恬淡寂漠无为者天地之平而道德之至故帝王圣人休焉休则虚虚则实实则伦矣虚则静静则动动则得矣静则无为无为也则任事者责矣

庄子·外篇·天道(4)
无为则俞俞俞俞者忧患不能处年寿长矣夫虚静恬淡寂漠无为者万物之本也明此以南乡尧之为君也明此以北面舜之为臣也以此处上帝王天子之德也

庄子·外篇·天道(5)
以此处下玄圣素王之道也以此退居而闲游江海山林之士服以此进为而抚世则功大名显而天下一也静而圣动而王无为也而尊朴素而天下莫能与之争美

庄子·外篇·天道(6)
夫明白于天地之德者此之谓大本大宗与天和者也所以均调天下与人和者也与人和者谓之人乐与天和者谓之天乐

庄子·外篇·天道(7)
庄子曰吾师乎吾师乎泽及万世而不为仁长于上古而不为寿覆载天地刻雕众形而不为巧此之谓天乐故曰知天乐者其生也天行其死也物化静而与阴同德动而与阳同波

庄子·外篇·天道(8)
故知天乐者无天怨无人非无物累无鬼责故曰其动也天其静也地一心定而王天下其鬼不祟其魂不疲一心定而万物服言以虚静推于天地通于万物此之谓天乐天乐者圣人之心以畜天下也

庄子·外篇·天道(9)
夫帝王之德以天地为宗以道德为主以无为为常无为也则用天下而有余有为也则为天下用而不足故古之人贵夫无为也上无为也下亦无为也是下与上同德下与上同德则不臣

庄子·外篇·天道(10)
下有为也上亦有为也是上与下同道上与下同道则不主上必无为而用天下下必有为为天下用此不易之道也故古之王天下者知虽落天地不自虑也辩虽雕万物

庄子·外篇·天道(11)
不自说也能虽穷海内不自为也天不产而万物化地不长而万物育帝王无为而天下功故曰莫神于天莫富于地莫大于帝王故曰帝王之德配天地此乘天地驰万物而用人群之道也

庄子·外篇·天道(12)
本在于上末在于下要在于主详在于臣三军五兵之运德之末也赏罚利害五刑之辟教之末也礼法度数形名比详治之末也钟鼓之音羽旄之容乐之末也哭泣衰绖隆杀之服哀之末也此五末者须精神之运心术之动然后从之者也

庄子·外篇·天道(13)
末学者古人有之而非所以先也君先而臣从父先而子从兄先而弟从长先而少从男先而女从夫先而妇从夫尊卑先后天地之行也故圣人取象焉天尊地卑神明之位也春夏先秋冬后

庄子·外篇·天道(14)
四时之序也万物化作萌区有状盛衰之杀变化之流也夫天地至神而有尊卑先后之序而况人道乎宗庙尚亲朝廷尚尊乡党尚齿行事尚贤大道之序也语道而非其序者非其道也语道而非其道者安取道

庄子·外篇·天道(15)
是故古之明大道者先明天而道德次之道德已明而仁义次之仁义已明而分守次之分守已明而形名次之形名已明而因任次之因任已明而原省次之原省已明而是非次之

庄子·外篇·天道(16)
是非已明而赏罚次之赏罚已明而愚知处宜贵贱履位仁贤不肖袭情必分其能必由其名以此事上以此畜下以此治物以此修身知谋不用必归其天此之谓太平治之至也

庄子·外篇·天道(17)
故书曰有形有名形名者古人有之而非所以先也古之语大道者五变而形名可举九变而赏飞言也骤而语形名不知其本也骤而语赏罚不知其始也倒道而言迕道而说者人之所治也

庄子·外篇·天道(18)
安能治人骤而语形名赏罚此有知治之具非知治之道可用于天下不足以用天下此之谓辩士一曲之人也礼法数度形名比详古人有之此下之所以事上非上之所以畜下也

庄子·外篇·天道(19)
昔者舜问于尧曰天王之用心何如尧曰吾不敖无告不废穷民苦死者嘉孺子而哀妇人此吾所以用心已舜曰美则美矣而未大也尧曰然则何如舜曰天德而出宁日月照而四时行

庄子·外篇·天道(20)
若昼夜之有经云行而雨施矣尧曰胶胶扰扰乎子天之合也我人之合也夫天地者古之所大也而黄帝尧舜之所共美也故古之王天下者奚为哉天地而已矣

庄子·外篇·天道(21)
孔子西藏书于周室子路谋曰由闻周之徵藏史有老聃者免而归居夫子欲藏书则试往因焉孔子往见老聃而老聃不许于是繙十二经以说

庄子·外篇·天道(22)
老聃中其说曰大谩愿闻其要孔子曰要在仁义老聃曰请问仁义人之性邪孔子曰然君子不仁则不成不义则不生仁义真人之性也又将奚为矣

庄子·外篇·天道(23)
老聃曰请问何谓仁义孔子曰中心物恺兼爱无私此仁义之情也老聃曰意几乎后言夫兼爱不亦迂乎无私焉乃私也夫子若欲使天下无失其牧乎

庄子·外篇·天道(24)
则天地固有常矣日月固有明矣星辰固有列矣禽兽固有群矣树木固有立矣夫子亦放德而行循道而趋已至矣又何偈偈乎揭仁义意夫子乱人之性也

庄子·外篇·天道(25)
士成绮见老子而问曰吾闻夫子圣人也吾固不辞远道而来愿见百舍重趼而不敢息今吾观子非圣人也鼠壤而余蔬而弃妹之者不仁也生熟不尽于前而积敛无崖老子漠然不应

庄子·外篇·天道(26)
士成绮明日复见曰昔者吾有刺于子今吾心正却矣何故也老子曰夫巧知神圣之人吾自以为脱焉昔者子呼我牛也而谓之牛呼我马也而谓之马

庄子·外篇·天道(27)
苟有其实人与之名而弗受再受其殃吾服也恒服吾非以服有服士成绮雁行避影履行遂进而问修身若何老子曰而容崖然而目冲然

庄子·外篇·天道(28)
而颡頯然而口阚然而状义然似系马而止也动而持发也机察而审知巧而睹于泰凡以为不信边竟有人焉其名为窃

庄子·外篇·天道(29)
夫子曰夫道于大不终于小不遗故万物备广广乎其无不容也渊乎其不可测也形德仁义神之末也非至人孰能定之夫至人有世不亦大乎而不足以为之累天下奋棅而不与之偕

庄子·外篇·天道(30)
审乎无假而不与利迁极物之真能守其本故外天地遗万物而神未尝有所困也通乎道合乎德退仁义宾礼乐至人之心有所定矣

庄子·外篇·天道(31)
世之所贵道者书也书不过语语有贵也语之所贵者意也意有所随意之所随者不可言传也而世因贵言传书世虽贵之我犹不足贵也为其贵非其贵也

庄子·外篇·天道(32)
故视而可见者形与色也听而可闻者名与声也悲夫世人以形色名声为足以得彼之情夫形色名声果不足以得彼之情则知者不言言者不知而世岂识之哉

庄子·外篇·天道(33)
桓公读书于堂上轮扁斲轮于堂下释椎凿而上问桓公曰敢问公之所读者何言邪公曰圣人之言也曰圣人在乎公曰已死矣曰然则君之所读者古人之糟魄已夫

庄子·外篇·天道(34)
桓公曰寡人读书轮人安得议乎有说则可无说则死轮扁曰臣也以臣之事观之斲轮徐则甘而不可疾则苦而不入不徐不疾得之于手而应于心口不能言

庄子·外篇·天道(35)
有数存焉于其间臣不能以喻臣之子臣之子亦不能受之于臣是以行年七十而老斲轮古之人与其不可传也死矣然则君之所读者古人之糟魄已夫

庄子·外篇·天运(1)
天其运乎地其处乎日月其争于所乎孰主张是孰维纲是孰居无事推而行是意者其有机缄而不得已乎意者其运转而不能自止邪云者为雨乎雨者为云乎孰隆施是

庄子·外篇·天运(2)
孰居无事淫乐而劝是风起北方一西一东有上仿徨孰嘘吸是孰居无事而披拂是敢问何故巫咸袑曰来吾语女天有六极五常帝王顺之则治逆之则凶九洛之事治成德备临照下土天下戴之此谓上皇

庄子·外篇·天运(3)
商大宰荡问仁于庄子庄子曰虎狼仁也曰何谓也庄子曰父子相亲何为不仁曰请问至仁庄子曰至仁无亲大宰曰荡闻之无亲则不爱不爱则不孝谓至仁不孝可乎

庄子·外篇·天运(4)
庄子曰不然夫至仁尚矣孝固不足以言之此非过孝之言也不及孝之言也夫南行者至于郢北面而不见冥山是何也则去之远也故曰以敬孝易以爱孝难以爱孝易而忘亲难

庄子·外篇·天运(5)
忘亲易使亲忘我难使亲忘我易兼忘天下难兼忘天下易使天下兼忘我难夫德遗尧舜而不为也利泽施于万世天下莫知也岂直大息而言仁孝乎哉

庄子·外篇·天运(6)
夫孝悌仁义忠信贞廉此皆自勉以役其德者也不足多也故曰至贵国爵并焉至富国财并焉至愿名誉并焉是以道不渝

庄子·外篇·天运(7)
北门成问于黄帝曰帝张咸池之乐于洞庭之野吾始闻之惧复闻之怠卒闻之而惑荡荡默默乃不自得帝曰汝殆其然哉吾奏之以人徵之以天行之以礼义建之以大清

庄子·外篇·天运(8)
夫至乐者先应之以人事顺之以天理行之以五德应之以自然然后调理四时太和万物四时迭起万物循生一盛一衰文武伦经一清一浊阴阳调和流光其声

庄子·外篇·天运(9)
蛰虫始作吾惊之以雷霆其卒无尾其始无首一死一生一偾一起所常无穷而一不可待汝故惧也吾又奏之以阴阳之和烛之以日月之明其声能短能长能柔能刚变化齐一不主故常

庄子·外篇·天运(10)
在谷满谷在坑满坑涂却守神以物为量其声挥绰其名高明是故鬼神守其幽日月星辰行其纪吾止之于有穷流之于无止子欲虑之而不能知也望之而不能见也逐之而不能及也

庄子·外篇·天运(11)
傥然立于四虚之道倚于槁梧而吟目知穷乎所欲见力屈乎所欲逐吾既不及已夫形充空虚乃至委蛇汝委蛇故怠吾又奏之以无怠之声调之以自然之命

庄子·外篇·天运(12)
故若混逐丛生林乐而无形布挥而不曳幽昏而无声动于无方居于窈冥或谓之死或谓之生或谓之实或谓之荣行流散徙不主常声世疑之稽于圣人

庄子·外篇·天运(13)
圣也者达于情而遂于命也天机不张而五官皆备此之谓天乐无言而心说故有焱氏为之颂曰听之不闻其声视之不见其形充满天地苞裹六极汝欲听之而无接焉而故惑也

庄子·外篇·天运(14)
乐也者始于惧惧故祟吾又次之以怠怠故遁卒之于惑惑故愚愚故道道可载而与之俱也

庄子·外篇·天运(15)
孔子西游于卫颜渊问师金曰以夫子之行为奚如师金曰惜乎而夫子其穷哉颜渊曰何也师金曰夫刍狗之未陈也盛以箧衍巾以文绣尸祝齐戒以将之

庄子·外篇·天运(16)
及其已陈也行者践其首脊苏者萨爨之而已将复萨盛以箧衍巾以文绣游居寝卧其下彼不得梦必且数眯焉今而夫子亦取先王已陈刍狗聚弟子游居寝卧其下

庄子·外篇·天运(17)
故伐树于宋削迹于卫穷于商周是非其梦邪围于陈蔡之间七日不火食死生相与邻是非其眯邪夫水行莫如用舟而陆行莫如用车以舟之可行于水也而求推之于陆则没世不行寻常

庄子·外篇·天运(18)
古今非水陆与周鲁非舟车与今蕲行周于鲁是犹推舟于陆也劳而无功身必有殃彼未知夫无方之传应物而不穷者也且子独不见夫桔槔者乎引之则俯舍之则仰

庄子·外篇·天运(19)
彼人之所引非引人者也故俯仰而不得罪于人故夫三皇五帝之礼义法度不矜于同而矜于治故譬三皇五帝之礼义法度其犹蒩梨橘柚邪其味相反而皆可于口

庄子·外篇·天运(20)
故礼义法度者应时而变者也今取猨狙而衣以周公之服彼必龄啮挽裂尽去而后慊观古今之异犹猨狙之异乎周公也故西施病心而颦其里

庄子·外篇·天运(21)
其里之丑人见之而美之归亦捧心而颦其里其里之富人见之坚闭门而不出贫人见之挈妻子而去之走彼知颦美而不知颦之所以美惜乎而夫子其穷哉

庄子·外篇·天运(22)
孔子行年五十有一而不闻道乃南之沛见老聃老聃曰子来乎吾闻子北方之贤者也子亦得道乎孔子曰未得也老子曰子恶乎求之哉曰吾求之于度数五年而未得也

庄子·外篇·天运(23)
老子曰子又恶乎求之哉曰吾求之于阴阳十有二年而未得也老子曰然使道而可献则人莫不献之于其君使道而可进则人莫不进之于其亲使道而可以告人则人莫不告其兄弟

庄子·外篇·天运(24)
使道而可以与人则人莫不与其子孙然而不可者无它也中无主而不止外无正而不行由中出者不受于外圣人不出由外入者无主于中圣人不隐名公器也不可多取仁义先王之蘧庐也止可以一宿而不

庄子·外篇·天运(25)
可久处觏而多责古之至人假道于仁托宿于义以游逍遥之虚食于苟简之田立于不贷之圃逍遥无为也苟简易养也不贷无出也古者谓是采真之游以富为是者不能让禄以显为是者不能让名

庄子·外篇·天运(26)
亲权者不能与人柄操之则栗舍之则悲而一无所鉴以窥其所不休者是天之戮民也怨恩娶与谏教生杀八者正之器也唯循大变无所湮者为能用之故曰正者正也其心以为不然者天门弗开矣

庄子·外篇·天运(27)
孔子见老聃而语仁义老聃曰夫播糠眯目则天地四方易位矣蚊虻囋肤则通昔不寐矣夫仁义惨然乃愤吾心乱莫大焉吾子使天下无失其朴吾子亦放风而动总德而立矣

庄子·外篇·天运(28)
又奚杰杰然若负建鼓而求亡子者邪夫鹄不日曾白乌不日黔而黑黑白之朴不足以为辩名誉之观不足以为广泉涸鱼相与处于陆相呴以湿相濡以沫不若相忘于江湖

庄子·外篇·天运(29)
孔子见老聃归三日不谈弟子问曰夫子见老聃亦将何规哉孔子曰吾乃今于是乎见龙龙合而成体散而成章乘乎云气而养乎阴阳予口张而不能脋予又何规老聃哉

庄子·外篇·天运(30)
子贡曰然则人固有尸居而龙见雷声而渊默发动如天地者乎赐亦可得而观乎遂以孔子声见老聃老聃方将倨堂而应微曰予年运而往矣子将何以戒我乎

庄子·外篇·天运(31)
子贡曰夫三皇五帝之治天下不同其系声名一也而先生独以为非圣人如何哉老聃曰小子少进子何以谓不同对曰尧授舜舜授禹禹用力而汤用兵文王顺纣而不敢逆武王逆纣而不肯顺故曰不同

庄子·外篇·天运(32)
老聃曰小子少进余语汝三皇五帝之治天下黄帝之治天下使民心一民有其亲死不哭而民不非也尧之治天下使民心亲民有为其亲杀其杀而民不非也

庄子·外篇·天运(33)
舜之治天下使民心竞民孕妇十月生子子生五月而能言不至乎孩而始谁则人始有夭矣禹之治天下使民心变人有心而兵有顺杀盗非杀人自为种而天下耳

庄子·外篇·天运(34)
是以天下大骇儒墨皆起其作始有伦而今乎妇女何言哉余语汝三皇五帝之治天下名曰治之而乱莫甚焉三皇之知上悖日月之明下睽山川之精中堕四时之施

庄子·外篇·天运(35)
其知惨于蛎虿之尾鲜规之兽莫得安其性命之情者而犹自以为圣人不可耻乎其无耻也子贡蹴蹴然立不安

庄子·外篇·天运(36)
孔子谓老聃曰丘治诗书礼乐易春秋六经自以为久矣孰知其故矣以奸者七十二君论先王之道而明周召之迹一君无所钩用甚矣夫人之难说也道之难明邪

庄子·外篇·天运(37)
老子曰幸矣子之不遇治世之君夫六经先王之陈迹也岂其所以迹哉今子之所言犹迹也夫迹履之所出而迹岂履哉夫白鶂之相视眸子不运而风化

庄子·外篇·天运(38)
虫雄鸣于上风雌应于下风而风化类自为雌雄故风化性不可易命不可变时不可止道不可壅苟得于道无自而不可失焉者无自而可

庄子·外篇·天运(39)
孔子不出三月复见曰丘得之矣乌鹊孺鱼傅沫细要者化有弟而兄啼久矣夫丘不与化为人不与化为人安能化人老子曰可丘得之矣

庄子·外篇·刻意(1)
刻意尚行离世异俗高论怨诽为亢而已矣此山谷之士非世之人枯槁赴渊者之好也语仁义忠信恭俭推让为修而已矣此平世之士教诲之人游居学者之所好也

庄子·外篇·刻意(2)
语大功立大名礼君臣正上下为治而已矣此朝廷之士尊主强国之人致功并者之所好也就薮泽处闲旷钓鱼闲处无为而已矣此江海之士避世之人闲暇者之所好也

庄子·外篇·刻意(3)
吹呴呼吸吐故纳新熊经鸟申为寿而已矣此道引之士养形之人彭祖寿考者之所好也

庄子·外篇·刻意(4)
若夫不刻意而高无仁义而修无功名而治无江海而闲不道引而寿无不忘也无不有也淡然无极而众美从之此天地之道圣人之德也故曰夫恬淡寂漠虚无无为此天地之平而道德之质也

庄子·外篇·刻意(5)
故曰圣人休休焉则平易矣平易则恬淡矣平易恬淡则忧患不能入邪气不能袭故其德全而神不亏故曰圣人之生也天行其死也物化静而与阴同德动而与阳同波

庄子·外篇·刻意(6)
不为福先不为祸始感而后应迫而后动不得已而后起去知与故遁天之理故无天灾无物累无人非无鬼责其生若浮其死若休不思虑不豫谋光矣而不耀信矣而不期

庄子·外篇·刻意(7)
其寝不梦其觉无忧其神纯粹其魂不罢虚无恬淡乃合天德故曰悲乐者德之邪也喜怒者道之过也好恶者德之失也故心不忧乐德之至也一而不变静之至也

庄子·外篇·刻意(8)
无所于忤虚之至也不与物交淡之至也无所于逆粹之至也故曰形劳而不休则弊精用而不已则劳劳则竭水之性不杂则清莫动则平

庄子·外篇·刻意(9)
郁闭而不流亦不能清天德之象也故曰纯粹而不杂静一而不变淡而无为动而以天行此养神之道也

庄子·外篇·刻意(10)
夫有干越之剑者柙而藏之不敢用也宝之至也精神四达并流无所不极上际于天下蟠于地化育万物不可为象其名为同帝纯素之道唯神是守守而勿失与神为一

庄子·外篇·刻意(11)
一之精通合于天伦野语有之曰众人重利廉士重名贤士尚志圣人贵精故素也者谓其无所与杂也纯也者谓其不亏其神也能体纯素谓之真人

庄子·外篇·缮性(1)
缮性于俗学以求复其初滑欲于俗思以求致其明谓之蔽蒙之民

庄子·外篇·缮性(2)
古之治道者以恬养知生而无以知为也谓之以知养恬知与恬交相养而和理出其性夫德和也道理也德无不容仁也道无不理义也义明而物亲忠也

庄子·外篇·缮性(3)
中纯实而反乎情乐也信行容体而顺乎文礼也礼乐遍行则天下乱矣彼正而蒙己德德则不冒冒则物必失其性也古之人在混芒之中与一世而得淡漠焉

庄子·外篇·缮性(4)
当是时也阴阳和静鬼神不扰四时得节万物不伤群生不夭人虽有知无所用之此之谓至一当是时也莫之为而常自然

庄子·外篇·缮性(5)
逮德下衰及燧人伏羲始为天下是故顺而不一德又下衰及神农黄帝始为天下是故安而不顺德又下衰及唐虞始为天下兴治化之流枭淳散朴离道以善险德以行然后去性而从于心

庄子·外篇·缮性(6)
心与心识知而不足以定天下然后附之以文益之以博文灭质博溺心然后民始惑乱无以反其性情而复其初由是观之世丧道矣道丧世矣世与道交相丧也

庄子·外篇·缮性(7)
道之人何由兴乎世世亦何由兴乎道哉道无以兴乎世世无以兴乎道虽圣人不在山林之中其德隐矣隐故不自隐古之所谓隐士者非伏其身而弗见也

庄子·外篇·缮性(8)
非闭其言而不出也非藏其知而不发也时命大谬也当时命而大行乎天下则反一无迹不当时命而大穷乎天下则深根宁极而待此存身之道也

庄子·外篇·缮性(9)
古之存身者不以辩饰知不以知穷天下不以知穷德危然处其所而反其性己又何为哉道固不小行德固不小识小识伤德小行伤道故曰正己而已矣乐全之谓得志

庄子·外篇·缮性(10)
古之所谓得志者非轩冕之谓也谓其无以益其乐而已矣今之所谓得志者轩冕之谓也轩冕在身非性命也物之傥来寄也寄之其来不可圉其去不可止

庄子·外篇·缮性(11)
故不为轩冕肆志不为穷约趋俗其乐彼与此同故无忧而已矣今寄去则不乐由是观之虽乐未尝不荒也故曰丧己于物失性于俗者谓之倒置之民
