庄子·杂篇「下卷」#208#

庄子·杂篇·让王(1)
尧以天下让许由许由不受又让于子州支父子州支父曰以我为天子犹之可也虽然我适有幽忧之病方且治之未暇治天下也夫天下至重也而不以害其生又况他物乎唯无以天下为者可以托天下也

庄子·杂篇·让王(2)
舜让天下于子州支伯子州支伯曰予适有幽忧之病方且治之未暇治天下也故天下大器也而不以易生此有道者之所以异乎俗者也

庄子·杂篇·让王(3)
舜以天下让善卷善卷曰余立于宇宙之中冬日衣皮毛夏日衣葛絺春耕种形足以劳动秋收敛身足以休食

庄子·杂篇·让王(4)
日出而作日入而息逍遥于天地之间而心意自得吾何以天下为哉悲夫子之不知余也遂不受于是去而入深山莫知其处

庄子·杂篇·让王(5)
舜以天下让其友石户之农石户之农曰卷卷乎后之为人葆力之士也以舜之德为未至也于是夫负妻戴携子以入于海终身不反也

庄子·杂篇·让王(6)
大王亶父居邠狄人攻之事之以皮帛而不受事之以犬马而不受事之以珠玉而不受狄人之所求者土地也大王亶父曰与人之兄居而却杀其弟与人之父居而杀其子吾不忍也

庄子·杂篇·让王(7)
子皆勉居矣为吾臣与为狄人臣奚以异且吾闻之不以所用养害所养因杖筴而去之民相连而从之遂成国于岐山之下

庄子·杂篇·让王(8)
夫大王亶父可望能尊生矣能尊生者虽贵富不以养伤身虽贫贱不以利累形今世之人居高官尊爵者皆重失之见利轻亡其身岂不惑者

庄子·杂篇·让王(9)
越人三世弑其君王子搜患之逃乎丹穴而越国无君求王之搜不得从之丹穴王子搜不肯出越人薰之以艾乘以王舆

庄子·杂篇·让王(10)
王子搜援绥登车仰天而呼曰君乎君乎独不可以舍我乎王子搜非恶为君也恶为君之患也若王子搜者可谓不以国伤生矣此固越人之所欲得为君也

庄子·杂篇·让王(11)
韩魏相与争侵地子华子见昭僖侯昭僖侯有忧色子华子曰今使天下书铭于君之前书之言曰左手攫之则右手废右手攫之则左手废然而攫之者必有天下

庄子·杂篇·让王(12)
君能攫之乎恐听者谬而遗使者罪不若审之使者还反审之复来求之则不得已故若颜阖者真恶富贵也

庄子·杂篇·让王(13)
故曰道之真以治身其绪余以为国家其土苴以治天下由此观之帝王之功圣人之余事也非所以完身养生也今世俗之君子多危身弃生以殉物岂不悲哉

庄子·杂篇·让王(14)
凡圣人之动作也必察其所以之与其所以为今且有人于此以随侯之珠弹千仞之雀世必笑之是何也则其所用者重而所要者轻也夫生者岂特随侯之重哉

庄子·杂篇·让王(15)
子列子穷容貌有饥色客有言之于郑子阳者曰列御寇盖有道之士也居君之国而穷君无乃为不好士乎郑子阳即令官遗之粟子列子见使者再拜而辞

庄子·杂篇·让王(16)
使者去子列子入其妻望之而拊心曰妾闻为有道者之妻子皆得佚乐今有饥色君过而遗先生食先生不受岂不命邪

庄子·杂篇·让王(17)
子列子笑谓之曰君非自知我也以人之言而遗我粟至其罪我也又且以人之言此吾所以不受也其卒民果作难而杀子阳

庄子·杂篇·让王(18)
楚昭王失国屠羊说走而从于昭王昭王反国将赏从者及屠羊说屠羊说曰大王失国说失屠羊大王反国说亦反屠羊臣之爵禄己复矣又何赏之有

庄子·杂篇·让王(19)
王曰强之屠羊说曰大王失国非臣之罪故不敢伏其诛大王反国非臣之功故不敢当其赏王曰见之

庄子·杂篇·让王(20)
屠羊说曰楚国之法必有重赏大功而后得见今臣之知不足以存国而勇不足以死寇吴军入郢说畏难而避寇非故随大王也今大王欲废法毁约而见说此非臣之所以闻于天下也

庄子·杂篇·让王(21)
王谓司马子綦曰屠羊说居处卑贱而陈义甚高子綦为我延之以三旌之位屠羊说曰夫三旌之位吾知其贵于屠羊之肆也

庄子·杂篇·让王(22)
万钟之禄吾知其富于屠羊之利也然岂可以贪爵禄而使吾君有妄施之名乎说不敢当愿复反吾屠羊之肆遂不受也

庄子·杂篇·让王(23)
原宪居鲁环堵之室茨以生草蓬户不完桑以为枢而瓮牖二室褐以为塞上漏下湿匡坐而弦子贡乘大马中绀而表素轩车不容巷往见原宪

庄子·杂篇·让王(24)
原宪华冠縰履杖藜而应门子贡曰嘻先生何病原宪应之曰宪闻之无财谓之贫学而不能行谓之病今宪贫也非病也

庄子·杂篇·让王(25)
子贡逡巡而有愧色原宪笑曰夫希世而行比周而友学以为人教以为己仁义之慝舆马之饰宪不忍为也

庄子·杂篇·让王(26)
曾子居卫缊袍无表颜色肿哙手足胼胝三日不举火十年不制衣正冠而缨绝捉衿而肘见纳屦而踵决

庄子·杂篇·让王(27)
曳縰而歌商颂声满天地若出金石天子不得臣诸侯不得友故养志者忘形养形者忘利致道者忘心矣

庄子·杂篇·让王(28)
孔子谓颜回曰回来家贫居卑胡不仕乎颜回对曰不愿仕回有郭外之田五十亩足以给飦粥郭内之田四十亩足以为丝麻鼓琴足以自娱所学夫子之道者足以自乐也回不愿仕

庄子·杂篇·让王(29)
孔子愀然变容曰善哉回之意丘闻之知足者不以利自累也审自得者失之而不惧行修于内者无位而不怍丘诵之久矣今于回而后见之是丘之得也

庄子·杂篇·让王(30)
中山公子牟谓瞻子曰身在江海之上心居乎魏阙之下奈何瞻子曰重生重生则利轻中山公子牟曰虽知之未能自胜也瞻子曰不能自胜则从神无恶乎

庄子·杂篇·让王(31)
不能自胜而强不从者此之谓重伤重伤之人无寿类矣魏牟万乘之公子也其隐岩穴也难为于布衣之士虽未至乎道可谓有其意矣

庄子·杂篇·让王(32)
孔子穷于陈蔡之间七日不火食藜羹不糁颜色甚惫而弦歌于室颜回择菜子路子贡相与言曰夫子再逐于鲁

庄子·杂篇·让王(33)
削迹于卫伐树于宋穷于商周围于陈蔡杀夫子者无罪藉夫子者无禁弦歌鼓琴未尝绝音君子之无耻也若此乎

庄子·杂篇·让王(34)
颜回无以应入告孔子孔子推琴喟然而叹曰由与赐细人也召而来吾语之子路子贡入子路曰如此者可谓穷矣孔子曰是何言也君子通于道之谓通穷于道之谓穷

庄子·杂篇·让王(35)
今丘抱仁义之道以遭乱世之患其何穷之为故内省而不穷于道临难而不失其德天寒既至霜雪既降吾是以知松柏之茂也

庄子·杂篇·让王(36)
陈蔡之隘于丘其幸乎孔子削然反琴而弦歌子路扢然执干而舞子贡曰吾不知天之高也地之下也

庄子·杂篇·让王(37)
古之得道者穷亦乐通亦乐所乐非穷通也道德于此则穷通为寒暑风雨之序矣故许由娱于颍阳而共伯得乎共首

庄子·杂篇·让王(38)
舜以天下让其友北人无择北人无择曰异哉后之为人也居于畎亩之中而游尧之门不若是而已又欲以其辱行漫我吾羞见之因自投清泠之渊

庄子·杂篇·让王(39)
汤将伐桀因卞随而谋卞随曰非吾事也汤曰孰可曰吾不知也汤又因瞀光而谋瞀光曰非吾事也汤曰孰可曰吾不知也汤曰伊尹何如曰强力忍垢吾不知其他也

庄子·杂篇·让王(40)
汤遂与伊尹谋伐桀克之以让卞随卞随辞曰后之伐桀也谋乎我必以我为贼也胜桀而让我必以我为贪也吾生乎乱世而无道之人再来漫我以其辱行吾不忍数闻也乃自投椆水而死

庄子·杂篇·让王(41)
汤又让瞀光曰知者谋之武者遂之仁者居之古之道也吾子胡不立乎瞀光辞曰废上非义也杀民非仁也

庄子·杂篇·让王(42)
人犯其难我享其利非廉也吾闻之曰非其义者不受其禄无道之世不践其土况尊我乎吾不忍久见也乃负石而自沈于庐水

庄子·杂篇·让王(43)
昔周之兴有士二人处于孤竹曰伯夷叔齐二人相谓曰吾闻西方有人似有道者试往观焉至于岐阳武王闻之使叔旦往见之与盟曰加富二等就官一列血牲而埋之

庄子·杂篇·让王(44)
二人相视而笑曰嘻异哉此非吾所谓道也昔者神农之有天下也时祀尽敬而不祈喜其于人也忠信尽治而无求焉乐与政为政乐与治为治不以人之坏自成也不以人之卑自高也不以遭时自利也

庄子·杂篇·让王(45)
今周见殷之乱而遽为政上谋而下行货阻兵而保威割牲而盟以为信扬行以说众杀伐以要利是推乱以易暴也吾闻古之士遭治世不避其任遇乱世不为苟存

庄子·杂篇·让王(46)
今天下闇周德衰其并乎周以涂吾身也不如避之以絜吾行二子北至于首阳之山遂饿死焉若伯夷叔齐者其于富贵也苟可得已则必不赖高节戾行独乐其志不事于世此二士之节也

庄子·杂篇·盗跖(1)
孔子与柳下季为友柳下季之弟名曰盗跖盗跖从卒九千人横行天下侵暴诸侯穴室枢户驱人牛马取人妇女贪得忘亲不顾父母兄弟不祭先祖所过之邑大国守城小国入保万民苦之

庄子·杂篇·盗跖(2)
孔子谓柳下季曰夫为人父者必能诏其子为人兄者必能教其弟若父不能诏其子兄不能教其弟则无贵父子兄弟之亲矣

庄子·杂篇·盗跖(3)
今先生世之才士也弟为盗跖为天下害而弗能教也丘窃为先生羞之丘请为先生往说之柳下季曰先生言为人父者必能诏其子为人兄者必能教其弟若子不听父之诏

庄子·杂篇·盗跖(4)
弟不受兄之教虽今先生之辩将奈之何哉且跖之为人也心如涌泉意如飘风强足以距敌辩足以饰非顺其心则喜逆其心则怒易辱人以言先生必无往

庄子·杂篇·盗跖(5)
孔子不听颜回为驭子贡为右往见盗跖盗跖乃方休卒徒于太山之阳脍人肝而哺之孔子下车而前见谒者曰鲁人孔丘闻将军高义敬再拜谒者

庄子·杂篇·盗跖(6)
谒者入通盗跖闻之大怒目如明星发上指冠曰此夫鲁国之巧伪人孔丘非邪为我告之尔作言造语妄称文武冠枝木之冠带死牛之胁多辞缪说不耕而食

庄子·杂篇·盗跖(7)
不织而衣摇唇鼓舌擅生是非以迷天下之主使天下学士不反其本妄作孝弟而侥幸于封侯富贵者也子之罪大极重疾走归不然我将以子肝益昼哺之膳

庄子·杂篇·盗跖(8)
孔子复通曰丘得幸于季愿望履幕下谒者复通盗跖曰使来前孔子趋而进避席反走再拜盗跖盗跖大怒两展其足案剑瞋目声如乳虎曰丘来前若所言顺吾意则生逆吾心则死

庄子·杂篇·盗跖(9)
孔子曰丘闻之凡天下人有三德生而长大美好无双少长贵贱见而皆说之此上德也知维天地能辩诸物此中德也勇悍果敢聚众率兵此下德也凡人有此一德者足以南面称孤矣

庄子·杂篇·盗跖(10)
今将军兼此三者身长八尺二寸面目有光唇如激丹齿如齐贝音中黄钟而名曰盗跖丘窃为将军耻不取焉将军有意听臣臣请南使吴越

庄子·杂篇·盗跖(11)
北使齐鲁东使宋卫西使晋楚使为将军造大城数百里立数十万户之邑尊将军为诸侯与天下更始罢兵休卒收养昆弟共祭先祖此圣人才士之行而天下之愿也

庄子·杂篇·盗跖(12)
盗跖大怒曰丘来前夫可规以利而可谏以言者皆愚陋恒民之谓耳今长大美好人见而悦之者此吾父母之遗德也丘虽不吾誉吾独不自知邪

庄子·杂篇·盗跖(13)
且吾闻之好面誉人者亦好背而毁之今丘告我以大城众民是欲规我以利而恒民畜我也安可久长也城之大者莫大乎天下矣尧舜有天下子孙无置锥之地汤武立为天子而后世绝灭非以其利大故邪

庄子·杂篇·盗跖(14)
且吾闻之古者禽兽多而人少于是民皆巢居以避之昼拾橡栗暮栖木上故命之曰有巢氏之民古者民不知衣服夏多积薪冬则炀之故命之曰知生之民

庄子·杂篇·盗跖(15)
神农之世卧则居居起则于于民知其母不知其父与麋鹿共处耕而食织而衣无有相害之心此至德之隆也

庄子·杂篇·盗跖(16)
然而黄帝不能致德与蚩尤战于涿鹿之野流血百里尧舜作立群臣汤放其主武王杀纣自是之后以强陵弱以众暴寡汤武以来皆乱人之徒也

庄子·杂篇·盗跖(17)
今子修文武之道掌天下之辩以教后世缝衣浅带矫言伪行以迷惑天下之主而欲求富贵焉盗莫大于子天下何故不谓子为盗丘而乃谓我为盗跖

庄子·杂篇·盗跖(18)
子以甘辞说子路而使从之使子路去其危冠解其长剑而受教于子天下皆曰孔丘能止暴禁非其卒之也子路欲杀卫君而事不成身菹于卫东门之上

庄子·杂篇·盗跖(19)
子教子路菹此患上无以为身下无以为人是子教之不至也子自谓才士圣人邪则再逐于鲁削迹于卫穷于齐围于陈蔡不容身于天下子之道岂足贵邪

庄子·杂篇·盗跖(20)
世之所高莫若黄帝黄帝尚不能全德而战涿鹿之野流血百里尧不慈舜不孝禹偏枯汤放其主武王伐纣此六子者世之所高也孰论之皆以利惑其真而强反其情性其行乃什可羞也

庄子·杂篇·盗跖(21)
世之所谓贤士莫若伯夷叔齐伯夷叔齐辞孤竹之君而饿死于首阳之山骨肉不葬鲍焦饰行非世抱木而死申徒狄谏而不听负石自投于河为鱼鳖所食

庄子·杂篇·盗跖(22)
介子推至忠也自割其股以食文公文公后背之子推怒而去抱木而燔死尾生与女子期于梁下女子不来水至不去抱梁柱而死此六子者无异于磔犬流豕操瓢而乞者皆离名轻死不念本养寿命者也

庄子·杂篇·盗跖(23)
世之所谓忠臣者莫若王子比干伍子胥子胥沉江比干剖心此二子者世谓忠臣也然卒为天下笑自上观之至于子胥比干皆不足贵也

庄子·杂篇·盗跖(24)
丘之所以说我者若告我以鬼事则我不能知也若告我以人事者不过此矣皆吾所闻知也

庄子·杂篇·盗跖(25)
今吾告子以人之情目欲视色耳欲听声口欲察味志气欲盈人上寿百岁中寿八十下寿六十除病瘐死丧忧患其中开口而笑者一月之中不过四五日而已矣

庄子·杂篇·盗跖(26)
天与地无穷人死者有时操有时之具而托于无穷之间忽然无异骐骥之驰过隙也不能说其志意养其寿命者皆非通道者也

庄子·杂篇·盗跖(27)
丘之所言皆吾之所弃也亟去走归无复言之子之道狂狂汲汲诈巧虚伪事也非可以全真也奚足论哉

庄子·杂篇·盗跖(28)
孔子再拜趋走出门上车执辔三失目芒然无见色若死灰据轼低头不能出气归到鲁东门外适遇柳下季柳下季曰今者阙然数日不见车马有行色得微往见跖邪

庄子·杂篇·盗跖(29)
孔子仰天而叹曰然柳下季曰跖得无逆汝意若前乎孔子曰然丘所谓无病而自灸也疾走料虎头编虎须几不免虎口哉

庄子·杂篇·盗跖(30)
子张问于满苟得曰盍不为行无行则不信不信则不任不任则不利故观之名计之利而义真是也若弃名利反之于心则夫士之为行不可一日不为乎

庄子·杂篇·盗跖(31)
满苟得曰无耻者富多信者显夫名利之大者几在无耻而信故观之名计之利而信真是也若弃名利反之于心则夫士之为行抱其天乎

庄子·杂篇·盗跖(32)
子张曰昔者桀纣贵为天子富有天下今谓臧聚曰汝行如桀纣则有怍色有不服之心者小人所贱也仲尼墨翟穷为匹夫今谓宰相曰

庄子·杂篇·盗跖(33)
子行如仲尼墨翟则变容易色称不足者士诚贵也故势为天子未必贵也穷为匹夫未必贱也贵贱之分在行之美恶

庄子·杂篇·盗跖(34)
满苟得曰小盗者拘大盗者为诸侯诸侯之门仁义存焉昔者桓公小白杀兄入嫂而管仲为臣田成子常杀君窃国而孔子受币

庄子·杂篇·盗跖(35)
论则贱之行则下之则是言行之情悖战于胸中也不亦拂乎故书曰孰恶孰美成者为首不成者为尾

庄子·杂篇·盗跖(36)
子张曰子不为行即将疏戚无伦贵贱无义长幼无序五纪六位将何以为别乎

庄子·杂篇·盗跖(37)
满苟得曰尧杀长子舜流母弟疏戚有伦乎汤放桀武王杀纣贵贱有义乎王季为适周公杀兄长幼有序乎儒者伪辞墨子兼爱五纪六位将有别乎

庄子·杂篇·盗跖(38)
且子正为名我正为利名利之实不顺于理不监于道吾日与子讼于无约曰小人殉财君子殉名其所以变其精易其性则异矣乃至于弃其所为而殉其所不为则一也

庄子·杂篇·盗跖(39)
故曰无为小人反殉而天无为君子从天之理若枉若直相而天极面观四方与时消息若是若非执而圆机独成而意与道徘徊无转而行无成而义将失而所为无赴而富无殉而成将弃而天

庄子·杂篇·盗跖(40)
比干剖心子胥抉眼忠之祸也直躬证父尾生溺死信之患也鲍子立干申子自埋廉之害也孔子不见母匡子不见父义之失也此上世之所传下世之所语以为士者正其言必其行故服其殃离其患也

庄子·杂篇·盗跖(41)
无足问于知和曰人卒未有不兴名就利者彼富则人归之归则下之下则贵之夫见下贵者所以长生安体乐意之道也今子独无意焉知不足邪意知而力不能行邪故推正不妄邪

庄子·杂篇·盗跖(42)
知和曰今夫此人以为与己同时而生同乡而处者以为夫绝俗过世之士焉是专无主正所以览古今之时是非之分也与俗化世去至重弃至尊以为其所为也此其所以论长生安体乐意之道不亦远乎

庄子·杂篇·盗跖(43)
惨怛之疾恬愉之安不监于体怵惕之恐欣欢之喜不监于心知为为而不知所以为是以贵为天子富有天下而不免于患也

庄子·杂篇·盗跖(44)
无足曰夫富之于人无所不利穷美究势至人之所不得逮贤人之所不能及侠人之勇力而以为威强秉人之知谋以为明察因人之德以为贤良非享国而严若君父

庄子·杂篇·盗跖(45)
且夫声色滋味权势之于人心不待学而乐之体不待象而安之夫欲恶避就固不待师此人之性也天下虽非我孰能辞之

庄子·杂篇·盗跖(46)
知和曰知者之为故动以百姓不违其度是以足而不争无以为故不求不足故求之争四处而不自以为贪有余故辞之弃天下而不自以为廉廉贪之实非以迫外也反监之度

庄子·杂篇·盗跖(47)
势为天子而不以贵骄人富有天下而不以财戏人计其患虑其反以为害于性故辞而不受也非以要名誉也尧舜为帝而雍非仁天下也不以美害生也

庄子·杂篇·盗跖(48)
善卷许由得帝而不受非虚辞让也不以事害己也此皆就其利辞其害而天下称贤焉则可以有之彼非以兴名誉也

庄子·杂篇·盗跖(49)
无足曰必持其名苦体绝甘约养以持生则亦犹久病长厄而不死者也

庄子·杂篇·盗跖(50)
知和曰平为福有余为害者物莫不然而财其甚者也今富人耳营于钟鼓管籥之声口嗛于刍豢醪醴之味以感其意遗忘其业可谓乱矣侅溺于冯气若负重行而上坂也可谓苦矣

庄子·杂篇·盗跖(51)
贪财而取慰贪权而取竭静居则溺体泽则冯可谓疾矣为欲富就利故满若堵耳而不知避且冯而不舍可谓辱矣财积而无用服膺而不舍满心戚醮求益而不止可谓忧矣

庄子·杂篇·盗跖(52)
内则疑劫请之贼外则畏寇盗之害内周楼疏外不敢独行可谓畏矣此六者天下之至害也皆遗忘而不知察及其患至求尽性竭财单以反一日之无故而不可得也故观之名则不见求之利则不得缭意绝体而争此不亦惑乎

庄子·杂篇·说剑(1)
昔赵文王喜剑剑士夹门而客三千余下日夜相击于前死伤者岁百余人好之不厌如是三年国衰诸侯谋之太子悝患之募左右曰孰能说王之意止剑士者赐之千金左右曰庄子当能

庄子·杂篇·说剑(2)
太子乃使人以千金奉庄子庄子弗受与使者俱往见太子曰太子何以教周赐周千金太子曰闻夫子明圣谨奉千金以币从者夫子弗受悝尚何敢言

庄子·杂篇·说剑(3)
庄子曰闻太子所欲用周者欲绝王之喜好也使臣上说大王而逆王意下不当太子则身刑而死周尚安所事金乎使臣上说大王下当太子赵国何求而不得也

庄子·杂篇·说剑(4)
太子曰然吾王所见唯剑士也庄子曰诺周善为剑太子曰然吾王所见剑士皆蓬头突髻垂冠曼胡之缨短后之衣瞋目而语难王乃说之

庄子·杂篇·说剑(5)
今夫子必儒服而见王事必大逆庄子曰请治剑服治剑服三日乃见太子太子乃与见王王脱白刃待之

庄子·杂篇·说剑(6)
庄子入殿门不趋见王不拜王曰子欲何以教寡人使太子先曰臣闻大王喜剑故以剑见王王曰子之剑何能禁制曰臣之剑十步一人千里不留行王大悦之曰天下无敌矣

庄子·杂篇·说剑(7)
庄子曰夫为剑者示之以虚开之以利后之以发先之以至愿得试之王曰夫子休就舍待命令设戏请夫子王乃校剑士七日死伤者六十余人得五六人使奉剑于殿下乃召庄子

庄子·杂篇·说剑(8)
王曰今日试使士敦剑庄子曰望之久矣王曰夫子所御杖长短何如曰臣之所奉皆可然臣有三剑唯王所用请先言而后试

庄子·杂篇·说剑(9)
王曰愿闻三剑曰有天子剑有诸侯剑有庶人剑王曰天子之剑何如曰天子之剑以燕溪石城为锋齐岱为锷晋魏为脊周宋为镡韩魏为夹

庄子·杂篇·说剑(10)
包以四夷裹以四时绕以渤海带以常山制以五行论以刑德开以阴阳持以春秋行以秋冬此剑直之无前举之无上案之无下运之无旁上决浮云下绝地纪

庄子·杂篇·说剑(11)
此剑一用匡诸侯天下服矣此天子之剑也文王芒然自失曰诸侯之剑何如曰诸侯之剑以知勇士为锋以清廉士为锷以贤良士为脊以忠圣士为镡以豪杰士为夹

庄子·杂篇·说剑(12)
此剑直之亦无前举之亦无上案之亦无下运之亦无旁上法圆天以顺三光下法方地以顺四时中和民意以安四乡此剑一用如雷霆之震也四封之内无不宾服而听从君命者矣

庄子·杂篇·说剑(13)
此诸侯之剑也王曰庶人之剑何如曰庶人之剑蓬头突髻垂冠曼胡之缨短后之衣瞋目而语难相击于前

庄子·杂篇·说剑(14)
上斩颈领下决肝肺此庶人之剑无异于斗鸡一旦命已绝矣无所用于国事今大王有天子之位而好庶人之剑臣窃为大王薄之

庄子·杂篇·说剑(15)
王乃牵而上殿宰人上食王三环之庄子曰大王安坐定气剑事已毕奏矣于是文王不出宫三月剑士皆服毙其处也

庄子·杂篇·渔父(1)
孔子游于缁帷之林休坐乎杏坛之上弟子读书孔子弦歌鼓琴奏曲未半有渔父者下船而来须眉交白被发揄袂行原以上距陆而止左手据膝右手持颐以听曲终而招子贡子路二人俱对

庄子·杂篇·渔父(2)
客指孔子曰彼何为者也子路对曰鲁之君子也客问其族子路对曰族孔氏客曰孔氏者何治也子路未应子贡对曰孔氏者性服忠信

庄子·杂篇·渔父(3)
身行仁义饰礼乐选人伦上以忠于世主下以化于齐民将以利天下此孔氏之所治也又问曰有土之君与子贡曰非也

庄子·杂篇·渔父(4)
侯王之佐与子贡曰非也客乃笑而还行言曰仁则仁矣恐不免其身苦心劳形以危其真呜呼远哉其分于道也

庄子·杂篇·渔父(5)
子贡还报孔子孔子推琴而起曰其圣人与乃下求之至于泽畔方将杖拏而引其船顾见孔子还乡而立孔子反走再拜而进

庄子·杂篇·渔父(6)
客曰子将何求孔子曰曩者先生有绪言而去丘不肖未知所谓窃待于下风幸闻咳唾之音以卒相丘也客曰嘻甚矣子之好学也孔子再拜而起曰丘少而脩学以至于今六十九岁矣无所得闻至教敢不虚心

庄子·杂篇·渔父(7)
客曰同类相从同声相应固天之理也吾请释吾之所有而经子之所以子之所以者人事也天子诸侯大夫庶人此四者自正治之美也四者离位而乱莫大焉官治其职人忧其事乃无所陵

庄子·杂篇·渔父(8)
故田荒室露衣食不足征赋不属妻妾不和长少无序庶人之忧也能不胜任官事不治行不清白群下荒怠功美不有爵禄不持大夫之忧也

庄子·杂篇·渔父(9)
延无忠臣国家昏乱工技不巧贡职不美春秋后伦不顺天子诸侯之忧也阴阳不和寒暑不时以伤庶物诸侯暴乱擅相攘伐以残民人礼乐不节财用穷匿人伦不饬

庄子·杂篇·渔父(10)
百姓淫乱天子有司之忧也今子既上无君侯有司之势而下无大臣职事之官而擅饰礼乐选人伦以化齐民不泰多事乎

庄子·杂篇·渔父(11)
且人有八疵事有四患不可不察也非其事而事之谓之摠莫之顾而进之谓之佞希意道言谓之谄不择是非而言谓之谀好言人之恶谓之谗析交离亲谓之贼称誉诈伪以败恶人谓之慝

庄子·杂篇·渔父(12)
不择善否两容颊适偷拔其所欲谓之险此八疵者外以乱人内以伤身君子不友明君不臣所谓四患者好经大事变更易常以挂功名谓之叨

庄子·杂篇·渔父(13)
专知擅事侵人自用谓之贪见过不更闻谏愈甚谓之很人同于己则可不同于己虽善不善谓之矜此四患也能去八疵无行四患而始可教已

庄子·杂篇·渔父(14)
孔子愀然而叹再拜而起曰丘再逐于鲁削迹于卫伐树于宋围于陈蔡丘不知所失而离此四谤者何也客凄然变容曰甚矣子之难悟也

庄子·杂篇·渔父(15)
人有畏影恶迹而去之走者举足愈数而迹愈多走愈疾而影不离身自以为尚迟疾走不休绝力而死不知处阴以休影处静以息迹愚亦甚矣

庄子·杂篇·渔父(16)
子审仁义之间察同异之际观动静之变适受与之度理好恶之情和喜怒之节而几于不免矣谨脩而身谨守其真还以物与人则无所累矣今不脩之身而求之人不亦外乎

庄子·杂篇·渔父(17)
孔子愀然曰请问何谓真客曰真者精诚之至也不精不诚不能动人故强哭者虽悲不哀强怒者虽严不威强亲者虽笑不和真悲无声而哀真怒未发而威真亲未笑而和

庄子·杂篇·渔父(18)
真在内者神动于外是所以贵真也其用于人理也事亲则慈孝事君则忠贞饮酒则欢乐处丧则悲哀忠贞以功为主饮酒以乐为主处丧以哀为主事亲以适为主

庄子·杂篇·渔父(19)
功成之美无一其迹矣事亲以适不论所以矣饮酒以乐不选其具矣处丧以哀无问其礼矣礼者世俗之所为也真者所以受于天也自然不可易也故圣人法天贵真不拘于俗

庄子·杂篇·渔父(20)
愚者反此不能法天而恤于人不知贵真禄禄而受变于俗故不足惜哉子之蚤湛于人伪而晚闻大道也

庄子·杂篇·渔父(21)
孔子又再拜而起曰今者丘得遇也若天幸然先生不羞而比之服役而身教之敢问舍所在请因受业而卒学大道客曰吾闻之可与往者与之至于妙道

庄子·杂篇·渔父(22)
不可与往者不知其道慎勿与之身乃无咎子勉之吾去子矣吾去子矣乃刺船而去延缘苇间颜渊还车子路授绥孔子不顾待水波定不闻拏音而后敢乘

庄子·杂篇·渔父(23)
子路旁车而问曰由得为役久矣未尝见夫子遇人如此其威也万乘之主千乘之君见夫子未尝不分庭伉礼夫子犹有倨敖之容今渔父杖拏逆立而夫子曲要磬折言拜而应得无太甚乎

庄子·杂篇·渔父(24)
门人皆怪夫子矣渔人何以得此乎孔子伏轼而叹曰甚矣由之难化也湛于礼仪有间矣而朴鄙之心至今未去进吾语汝夫遇长不敬失礼也见贤不尊不仁也彼非至人不能下人下人不精不得其真故长伤身

庄子·杂篇·渔父(25)
惜哉不仁之于人也祸莫大焉而由独擅之且道者万物之所由也庶物失之者死得之者生为事逆之则败顺之则成故道之所在圣人尊之今渔父之于道可谓有矣吾敢不敬乎

庄子·杂篇·列御寇(1)
列御寇之齐中道而反遇伯昏瞀人伯昏瞀人曰奚方而反曰吾惊焉曰恶乎惊曰吾尝食于十漿而五漿先馈伯昏瞀人曰若是则汝何为惊已

庄子·杂篇·列御寇(2)
曰夫内诚不解形谍成光以外镇人心使人轻乎贵老而赍其所患夫漿人特为食羹之货多余之赢其为利也薄其为权也轻而犹若是而况于万乘之主乎身劳于国而知尽于事彼将任我以事而效我以功吾是以惊

庄子·杂篇·列御寇(3)
伯昏瞀人曰善哉观乎女处已人将保女矣无几何而往则户外之屦满矣伯昏瞀人北面而立敦杖蹙之乎颐立有间不言而出宾者以告列子列子提屦跣而走暨乎门曰先生既来曾不发药乎

庄子·杂篇·列御寇(4)
曰已矣吾固告汝曰人将保汝果保汝矣非汝能使人保汝而汝不能使人无保汝也而焉用之感豫出异也必且有感摇而本才又无谓也

庄子·杂篇·列御寇(5)
与汝游者又莫汝告也彼所小言尽人毒也莫觉莫悟何相孰也巧者劳而知者忧无能者无所求饱食而敖游泛若不系之舟虚而敖遨者也

庄子·杂篇·列御寇(6)
郑人缓也呻吟裘氏之地祗三年而缓为儒河润九里泽及三族使其弟墨儒墨相与辩其父助翟十年而缓自杀其父梦之曰使而子为墨者予也阖胡尝视其良既为秋柏之实矣

庄子·杂篇·列御寇(7)
夫造物者之报人也不报其人而报其人之天彼故使彼夫人以己为有以异于人以贱其亲齐人之井饮者相捽也故曰今之世皆缓也自是有德者以不知也而况有道者乎古者谓之遁天之刑

庄子·杂篇·列御寇(8)
圣人安其所安不安其所不安众人安其所不安不安其所安庄子曰知道易勿言难知而不言所以之天也知而言之所以之人也古之人天而不人

庄子·杂篇·列御寇(9)
朱泙漫学屠龙于支离益单千金之家三年技成而无所用其巧圣人以必不必故无兵众人以不必必之故多兵顺于兵故行有求兵恃之则亡

庄子·杂篇·列御寇(10)
小夫之知不离苞苴牍敝精神乎蹇浅而欲兼济道物太一形虚若是者迷惑于宇宙形累不知太初彼至人者归精神乎无始而甘冥乎无何有之乡水流乎无形发泄乎太清悲哉乎汝为知在毫毛而不知大宁

庄子·杂篇·列御寇(11)
宋人有曹商者为宋王使秦其往也得车数乘王说之益车百乘反于宋见庄子曰夫处穷闾厄巷困窘织屦槁项黄馘者商之所短也一悟万乘之主而从车百乘者商之所长也

庄子·杂篇·列御寇(12)
庄子曰秦王有病召医破癕溃痤者得车一乘舐痔者得车五乘所治愈下得车愈多子岂治其痔邪何得车之多也子行矣鲁哀公问乎颜阖曰吾以仲尼为贞干国其有瘳乎

庄子·杂篇·列御寇(13)
曰殆哉圾乎仲尼方且饰羽而画从事华辞以支为旨忍性以视民而不知不信受乎心宰乎神夫何足以上民彼宜女与予颐与误而可矣今使民离实学伪非所以视民也为后世虑不若休之难治也

庄子·杂篇·列御寇(14)
施于人而不忘非天布也商贾不齿虽以事齿之神者弗齿为外刑者金与木也为内刑者动与过也宵人之离外刑者金木讯之离内刑者阴阳食之夫免乎外内之刑者唯真人能之

庄子·杂篇·列御寇(15)
孔子曰凡人心险于山川难于知天天犹有春秋冬夏旦暮之期人者厚貌深情故有貌愿而益有长若不肖有顺懁而达有坚而缦有缓而焊故其就义若渴者其去义若热

庄子·杂篇·列御寇(16)
故君子远使之而观其忠近使之而观其敬烦使之而观其能卒然问焉而观其知急与之期而观其信委之以财而观其仁告之以危而观其节醉之以酒而观其侧杂之以处而观其色九征至不肖人得矣

庄子·杂篇·列御寇(17)
正考父一命而伛再命而偻三命而俯循墙而走孰敢不轨如而夫者一命而吕巨再命而于车上儛三命而名诸父孰协唐许

庄子·杂篇·列御寇(18)
贼莫大乎德有心而心有睫及其有睫也而内视内视而败矣凶德有五中德为首何谓中德中德也者有以自好也而吡其所不为者也

庄子·杂篇·列御寇(19)
穷有八极达有三必形有六府美髯长大壮丽勇敢八者俱过人也因以是穷缘循偃佒困畏不若人三者俱通达知慧外通勇动多怨仁义多责达生之性者傀达于知者肖达大命者随达小命者遭

庄子·杂篇·列御寇(20)
人有见宋王者锡车十乘以其十乘骄稚庄子

庄子·杂篇·列御寇(21)
庄子曰河上有家贫恃纬萧而食者其子没于渊得千金之珠其父谓其子曰取石来锻之夫千金之珠必在九重之渊而骊龙颔下子能得珠者必遭其睡也使骊龙而寤子尚奚微之有哉

庄子·杂篇·列御寇(22)
今宋国之深非直九重之渊也宋王之猛非直骊龙也子能得车者必遭其睡也使宋王而寤子为齏粉夫

庄子·杂篇·列御寇(23)
或聘于庄子庄子应其使曰子见夫牺牛乎衣以文绣食以刍叔及其牵而入于大庙虽欲为孤犊其可得乎

庄子·杂篇·列御寇(24)
庄子将死弟子欲厚葬之庄子曰吾以天地为棺椁以日月为连璧星辰为珠玑万物为赍送吾葬具岂不邪何以加此

庄子·杂篇·列御寇(25)
弟子曰吾恐乌鸢之食夫子也庄子曰在上为乌鸢食在下为蝼蚁食夺彼与此何其偏也

庄子·杂篇·列御寇(26)
以不平平其平也不平以不征征其征也不征明者唯为之使神者征之夫明之不胜神也久矣而愚者恃其所见入于人其功外也不亦悲乎

庄子·杂篇·天下(1)
天下之治方术者多矣皆以其有为不可加矣古之所谓道术者果恶乎在曰无乎不在曰神何由降明何由出圣有所生王有所成皆原于一

庄子·杂篇·天下(2)
不离于宗谓之天人不离于精谓之神人不离于真谓之至人以天为宗以德为本以道为门兆于变化谓之圣人以仁为恩以义为理以礼为行以乐为和熏然慈仁谓之君子

庄子·杂篇·天下(3)
以法为分以名为表以参为验以稽为决其数一二三四是也百官以此相齿以事为常以衣食为主蕃息畜藏老弱孤寡为意皆有以养民之理也

庄子·杂篇·天下(4)
古之人其备乎配神明醇天地育万物和天下泽及百姓明于本数系于末度六通四辟小大精粗其运无乎不在其明而在数度者旧法世传之史尚多有之

庄子·杂篇·天下(5)
其在于诗书礼乐者邹鲁之士缙绅先生多能明之诗以道志书以道事礼以道行乐以道和易以道阴阳春秋以道名分其数散于天下而设于中国者百家之学时或称而道之

庄子·杂篇·天下(6)
天下大乱贤圣不明道德不一天下多得一察焉以自好譬如耳目鼻口皆有所明不能相通犹百家众技也皆有所长时有所用虽然不该不遍一曲之士也判天地之美析万物之理察古人之全

庄子·杂篇·天下(7)
寡能备于天地之美称神明之容是故内圣外王之道暗而不明郁而不发天下之人各为其所欲焉以自为方悲夫百家往而不反必不合矣后世之学者不幸不见天地之纯古人之大体道术将为天下裂

庄子·杂篇·天下(8)
不侈于后世不靡于万物不晖于数度以绳墨自矫而备世之急古之道术有在于是者墨翟禽滑厘闻其风而说之为之大过已之大顺作为非乐命之曰节用生不歌死无服

庄子·杂篇·天下(9)
墨子泛爱兼利而非斗其道不怒又好学而博不异不与先王同毁古之礼乐黄帝有咸池尧有大章舜有大韶禹有大夏汤有大濩文王有辟雍之乐武王周公作武

庄子·杂篇·天下(10)
古之丧礼贵贱有仪上下有等天子棺椁七重诸侯五重大夫三重士再重今墨子独生不歌死不服桐棺三寸而无椁以为法式

庄子·杂篇·天下(11)
以此教人恐不爱人以此自行固不爱己未败墨子道虽然歌而非歌哭而非哭乐而非乐是果类乎其生也勤其死也薄其道大闇觳使人忧使人悲其行难为也

庄子·杂篇·天下(12)
恐其不可以为圣人之道反天下之心天下不堪墨子虽独能任奈天下何离于天下其去王也远矣墨子称道曰昔禹之湮洪水决江河而通四夷九州也名山三百支川三千小者无数

庄子·杂篇·天下(13)
禹亲自操橐耜而九杂天下之川腓无胈胫无毛沐甚雨栉疾风置万国禹大圣也而形劳天下也如此使后世之墨者多以裘褐为衣以屐蹻为服日夜不休以自苦为极曰不能如此非禹之道也不足谓墨

庄子·杂篇·天下(14)
相里勤之弟子五侯之徒南方之墨者若获已齿邓陵子之属俱诵墨经而倍谲不同相谓别墨以坚白同异之辩相訾以奇偶不仵之辞相应以巨子为圣人

庄子·杂篇·天下(15)
皆愿为之尸冀得为其后世至今不决墨翟禽滑厘之意则是其行则非也将使后世之墨者

庄子·杂篇·天下(16)
必以自苦腓无胈胫无毛相进而已矣乱之上也治之下也虽然墨子真天下之好也将求之不得也虽枯槁不舍也才士也夫

庄子·杂篇·天下(17)
不累于俗不饰于物不苟于人不忮于众愿天下之安宁以活民命人我之养毕足而止以此白心古之道术有在于是者宋銒尹文闻其风而悦之作为华山之冠以自表接万物以别宥为始

庄子·杂篇·天下(18)
语心之容命之曰心之行以聏合欢以调海内请欲置之以为主见侮不辱救民之斗禁攻寝兵救世之战以此周行天下上说下教

庄子·杂篇·天下(19)
虽天下不取强聒而不舍者也故曰上下见厌而强见也虽然其为人太多其自为太少曰请欲固置五升之饭足矣先生恐不得饱弟子虽饥不忘天下日夜不休

庄子·杂篇·天下(20)
曰我必得活哉图傲乎救世之士哉曰君子不为苛察不以身假物以为无益于天下者明之不如己也以禁攻寝兵为外以情欲寡浅为内其小大精粗其行适至是而止

庄子·杂篇·天下(21)
公而不党易而无私决然无主趣物而不两不顾于虑不谋于知于物无择与之俱往古之道术有在于是者彭蒙田骈慎到闻其风而悦之

庄子·杂篇·天下(22)
齐万物以为首曰天能覆之而不能载之地能载之而不能覆之大道能包之而不能辩之知万物皆有所可有所不可故曰选则不遍教则不至道则无遗者矣

庄子·杂篇·天下(23)
是故慎到弃知去己而缘不得已泠汰于物以为道理曰知不知将薄知而后邻伤之者也奚髁无任而笑天下之尚贤也纵脱无行而非天下之大圣

庄子·杂篇·天下(24)
椎拍輐断与物宛转舍是与非苟可以免不师知虑不知前后魏然而已矣推而后行曳而后往若飘风之还若羽之旋若磨石之隧全而无非动静无过未尝有罪

庄子·杂篇·天下(25)
是何故夫无知之物无建己之患无用知之累动静不离于理是以终身无誉故曰至于若无知之物而已无用贤圣夫块不失道

庄子·杂篇·天下(26)
豪桀相与笑之曰慎到之道非生人之行而至死人之理适得怪焉田骈亦然学于彭蒙得不教焉彭蒙之师曰古之道人至于莫之是莫之非而已矣

庄子·杂篇·天下(27)
其风囗窢然恶可而言常反人不见观而不免于魭断其所谓道非道而所言之韪不免于非彭蒙田骈慎到不知道虽然概乎皆尝有闻者也

庄子·杂篇·天下(28)
以本为精以物为粗以有积为不足澹然独与神明居古之道术有在于是者关尹老聃闻其风而悦之建之以常无有主之以太一以濡弱谦下为表以空虚不毁万物为实

庄子·杂篇·天下(29)
关尹曰在己无居形物自著其动若水其静若镜其应若响芴乎若亡寂乎若清同焉者和得焉者失未尝先人而常随人

庄子·杂篇·天下(30)
老聃曰知其雄守其雌为天下溪知其白守其辱为天下谷人皆取先己独取后曰受天下之垢人皆取实己独取虚无藏也故有余岿然而有余

庄子·杂篇·天下(31)
其行身也徐而不费无为也而笑巧人皆求福己独曲全曰苟免于咎以深为根以约为纪曰坚则毁矣锐则挫矣常宽容于物不削于人虽未至于极关尹老聃乎古之博大真人哉

庄子·杂篇·天下(32)
寂漠无形变化无常死与生与天地并与神明往与芒乎何之忽乎何适万物毕罗莫足以归古之道术有在于是者庄周闻其风而悦之以谬悠之说荒唐之言无端崖之辞时恣纵而不傥不奇见之也

庄子·杂篇·天下(33)
以天下为沈浊不可与庄语以卮言为曼衍以重言为真以寓言为广独与天地精神往来而不敖倪于万物不谴是非以与世俗处

庄子·杂篇·天下(34)
其书虽环玮而连犿无伤也其辞虽参差而諔诡可观彼其充实不可以已上与造物者游而下与外死生无终始者为友

庄子·杂篇·天下(35)
其于本也弘大而辟深闳而肆其于宗也可谓稠适而上遂矣虽然其应于化而解于物也其理不竭其来不蜕芒乎昧乎未之尽者

庄子·杂篇·天下(36)
惠施多方其书五车其道舛驳其言也不中历物之意曰至大无外谓之大一至小无内谓之小一无厚不可积也其大千里天与地卑山与泽平日方中方睨物方生方死

庄子·杂篇·天下(37)
大同而与小同异此之谓小同异万物毕同毕异此之谓大同异南方无穷而有穷今日适越而昔来连环可解也我知天之中央燕之北越之南是也

庄子·杂篇·天下(38)
泛爱万物天地一体也惠施以此为大观于天下而晓辩者天下之辩者相与乐之卵有毛鸡有三足郢有天下犬可以为羊马有卵丁子有尾火不热山出口轮不蹍地目不见

庄子·杂篇·天下(39)
指不至至不绝龟长于蛇矩不方规不可以为圆凿不围枘飞鸟之景未尝动也镞矢之疾而有不行不止之时狗非犬黄马骊牛三白狗黑孤驹未尝有母

庄子·杂篇·天下(40)
一尺之棰日取其半万世不竭辩者以此与惠施相应终身无穷桓团公孙龙辩者之徒饰人之心易人之意能胜人之口不能服人之心辩者之囿也

庄子·杂篇·天下(41)
惠施日以其知与之辩特与天下之辩者为怪此其柢也然惠施之口谈自以为最贤曰天地其壮乎施存雄而无术南方有倚人焉曰黄缭问天地所以不坠不陷风雨雷霆之故

庄子·杂篇·天下(42)
惠施不辞而应不虑而对遍为万物说说而不休多而无已犹以为寡益之以怪以反人为实而欲以胜人为名是以与众不适也弱于德强于物其涂袄矣

庄子·杂篇·天下(43)
由天地之道观惠施之能其犹一蚊一虻之劳者也其于物也何庸夫充一尚可曰愈贵道几矣惠施不能以此自宁

庄子·杂篇·天下(44)
散于万物而不厌卒以善辩为名惜乎惠施之才骀荡而不得逐万物而不反是穷响以声形与影竞走也悲夫
