杜甫：古柏行

孔明庙前有老柏  柯如青铜根如石  
双皮溜雨四十围  黛色参天二千尺  
君臣已与时际会  树木犹为人爱惜  
云来气接巫峡长  月出寒通雪山白  
忆昨路绕锦亭东  先主武侯同［门必］宫  
崔嵬枝干郊原古  窈窕丹青户牖空  
落落盘踞虽得地  冥冥孤高多烈风  
扶持自是神明力  正直元因造化功  
大厦如倾要梁栋  万牛回首丘山重  
不露文章世已惊  未辞剪伐谁能送  
苦心岂免容蝼蚁  香叶终经宿鸾凤  
志士幽人莫怨嗟  古来材大难为用  
