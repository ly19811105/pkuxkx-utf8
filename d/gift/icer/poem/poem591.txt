李商隐：沛国东风吹大泽，蒲青柳碧春一色。

沛国东风吹大泽  蒲青柳碧春一色  
我来不见隆准人  沥酒空余庙中客  
征东同舍鸳与鸾  酒酣劝我悬征鞍  
蓝山宝肆不可入  玉中仍是青琅玕  
武威将军使中侠  少年箭道惊杨叶  
战功高后数文章  怜我秋斋梦蝴蝶  
诘旦九门传奏章  高车大马来煌煌  
路逢邹枚不暇揖  腊月大雪过大梁  
忆昔公为会昌宰  我时入谒虚怀待  
众中赏我赋高唐  回看屈宋由年辈  
公事武皇为铁冠  历厅请我相所难  
我时憔悴在书阁  卧枕芸香春夜阑  
明年赴辟下昭桂  东郊恸哭辞兄弟  
韩公堆上跋马时  回望秦川树如荠  
依稀南指阳台云  鲤鱼食钩猿失群  
湘妃庙下已春尽  虞帝城前初日曛  
谢游桥上澄江馆  下望山城如一弹  
鹧鸪声苦晓惊眠  朱槿花娇晚相伴  
顷之失职辞南风  破帆坏桨荆江中  
斩蛟破璧不无意  平生自许非匆匆  
归来寂寞灵台下  著破蓝衫出无马  
天官补吏府中趋  玉骨瘦来无一把  
手封狴牢屯制囚  直厅印锁黄昏愁  
平时赤帖使修表  上贺嫖姚收贼州  
旧山万仞青霞外  望见扶桑出东海  
爱君忧国去未能  白道青松了然在  
此时闻有燕昭台  挺身东望心眼开  
且吟王粲从军乐  不赋渊明归去来  
彭门十万皆雄勇  首戴公恩若山重  
廷评日下握灵蛇  书记眠时吞彩凤  
之子夫君郑与裴  何甥谢舅当世才  
青袍白简风流极  碧沼红莲倾倒开  
我生粗疏不足数  梁父哀吟鸲鹆舞  
横行阔视倚公怜  狂来笔力如牛弩  
借酒祝公千万年  吾徒礼分常周旋  
收旗卧鼓相天子  相门出相光青史  
