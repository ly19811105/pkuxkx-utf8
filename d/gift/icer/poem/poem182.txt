李白：秋浦歌十七首

其一
秋浦长似秋  萧条使人愁  
客愁不可度  行上东大楼  
正西望长安  下见江水流  
寄言向江水  汝意忆侬不  
遥传一掬泪  为我达扬州  
其二
秋浦猿夜愁  黄山堪白头  
清溪非陇水  翻作断肠流  
欲去不得去  薄游成久游  
何年是归日  雨泪下孤舟  
其三
秋浦锦驼鸟  人间天上稀  
山鸡羞渌水  不敢照毛衣  
其四
两鬓入秋浦  一朝飒已衰  
猿声催白发  长短尽成丝  
其五
秋浦多白猿  超腾若飞雪  
牵引条上儿  饮弄水中月  
其六
愁作秋浦客  强看秋浦花  
山川如剡县  风日似长沙  
其七
醉上山公马  寒歌宁戚牛  
空吟白石烂  泪满黑貂裘  
其八
秋浦千重岭  水车岭最奇  
天倾欲堕石  水拂寄生枝  
其九
江祖一片石  青天扫画屏  
题诗留万古  绿字锦苔生  
其十
千千石楠树  万万女贞林  
山山白鹭满  涧涧白猿吟  
君莫向秋浦  猿声碎客心  
其十一
逻人横鸟道  江祖出鱼梁  
水急客舟疾  山花拂面香  
其十二
水如一匹练  此地即平天  
耐可乘明月  看花上酒船  
其十三
渌水净素月  月明白鹭飞  
郎听采菱女  一道夜歌归  
其十四
炉火照天地  红星乱紫烟  
赧郎明月夜  歌曲动寒川  
其十五
白发三千丈  缘愁似个长  
不知明镜里  何处得秋霜  
其十六
秋浦田舍翁  采鱼水中宿  
妻子张白鹇  结罝映深竹  
其十七
祧波一步地  了了语声闻  
黯与山僧别  低头礼白云  
