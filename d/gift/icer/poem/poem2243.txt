袁枚：同舍十一沛恩游栖霞寺望桂林诸山

奇山不入中原界  走入穷边才逞怪  
桂林天小青山大  山山都立青天外  
我来六月游栖霞  天风拂面吹霜花  
一轮白日忽不见  高空都被芙蓉遮  
山腰有洞五里许  秉火直入冲乌鸦  
怪石成形千百种  见人欲动争谽谺  
万古不知风云色  一群仙鼠依为家  
出穴登高望众山  茫茫云海坠眼前  
疑是盘古死后不肯化  头目手足骨节相钩连  
又疑女娲氏  一日七十有二变  青红隐现随云烟  
蚩尤喷妖雾  尸罗袒右肩  
猛士植竿发  鬼母戏青莲  
我知混沌以前乾坤毁  水沙激荡风轮颠  
山川人物熔在一炉内  
精灵腾踔有万千  彼此游戏相爱怜  
忽然刚风一吹化为石  清气既散浊气坚  
至今欲活不得  欲去不能  只得奇形诡状蹲人间  
不然造化纵有千手眼  亦难一一施雕镌  
而况唐突真宰岂无罪  何以耿耿群飞欲刺天  
金台公子酌我酒  听我狂言呼否否  
更指奇峰印证之  出入白云乱招手  
几阵南风吹落日  骑马同归醉兀兀  
我本天涯万里人  愁心忽挂西斜月  
