杜甫：秋兴八首

玉露凋伤枫树林   巫山巫峡气萧森  
江间波浪兼天涌   塞上风去接地阴  
丛菊两开他日泪   孤舟一系故园心  
寒衣处处催刀尺   白帝城高急暮砧  
夔府孤城落日斜   每依北斗望京华  
听猿实下三声泪   奉使虚随八月槎  
画省香炉违伏枕   山楼粉堞隐悲笳  
请看石上藤萝月   已映洲前芦荻花  
千家山郭静朝晖   日日江楼坐翠微  
信宿渔人还泛泛   清秋燕子故飞飞  
匡衡抗疏功名薄   刘向传经心事违  
同学少年多不贱   五陵衣马自轻肥  
闻道长安似弈棋   百年世事不胜悲  
王侯第宅皆新主   文武衣冠异昔时  
直北关山金鼓振   征西车马羽书驰  
鱼龙寂寞秋江冷   故国平居有所思  
蓬莱宫阙对南山   承露金茎霄汉间  
西望瑶池降王母   东来紫气满函关  
云移雉尾开宫扇   日绕龙鳞识圣颜  
一卧沧江惊岁晚   几回青琐点朝班  
瞿塘峡口曲江头   万里风烟接素秋  
花萼夹城通御气   芙蓉小苑入边愁  
珠帘绣柱围黄鹄   锦缆牙樯起白鸥  
回首可怜歌舞地   秦中自古帝王州  
昆明池水汉时功   武帝旌旗在眼中  
织女机丝虚夜月   石鲸鳞甲动秋风  
波漂菰米沉云黑   露冷莲房坠粉红  
关塞极天惟鸟道   江湖满地一渔翁  
昆吾御宿自逶迤   紫阁峰阴入渼陂  
香稻啄余鹦鹉粒   碧梧栖老凤凰枝  
佳人拾翠春相问   仙侣同舟晚更移  
彩笔昔曾干气象   白头吟望苦低垂  
