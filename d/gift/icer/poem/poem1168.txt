王安石：明妃曲二首

其一
明妃初出汉宫时  泪湿春风鬓脚垂  
低徊顾影无颜色  尚得君王不自持  
归来却怪丹青手  入眼平生几曾有；
意态由来画不成  当时枉杀毛延寿  
一去心知更不归  可怜着尽汉宫衣；
寄声欲问塞南事  只有年年鸿雁飞  
家人万里传消息  好在毡城莫相忆；
君不见咫尺长门闭阿娇  人生失意无南北  
其二
明妃初嫁与胡儿  毡车百辆皆胡姬  
含情欲语独无处  传与琵琶心自知  
黄金杆拨春风手  弹看飞鸿劝胡酒  
汉宫侍女暗垂泪  沙上行人却回首  
汉恩自浅胡恩深  人生乐在相知心  
可怜青冢已芜没  尚有哀弦留至今  
