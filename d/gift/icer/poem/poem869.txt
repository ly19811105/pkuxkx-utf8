李清照：临江仙

欧阳公作《蝶恋花》  有「深深深几许」之句  予酷爱之  用其语作「庭院深深」数阙  其声即旧《临江仙》也  
庭院深深深几许  
云窗雾阁常扃  
柳梢梅萼渐分明  
春归秣陵树  
人老建康城  
感月吟风多少事  
如今老去无成  
谁怜憔悴更凋零  
试灯无意思  
踏雪没心情  
【临江仙】
梅
庭院深深深几许  
云窗雾阁春迟  
为谁憔悴损芳姿  
夜来清梦好  
应是发南枝  
玉瘦檀轻无限恨  
南楼羌管休吹  
浓香吹尽有谁知  
暖风迟日也  
别到杏花肥  
