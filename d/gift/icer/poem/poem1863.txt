张衡：四愁诗

我所思兮在太山  
欲往从之梁父艰  
侧身东望涕沾翰  
美人赠我金错刀  
何以报之英琼瑶  
路远莫致倚逍遥  
何为怀忧心烦劳  
我所思兮在桂林  
欲往从之湘水深  
侧身南望涕沾襟  
美人赠我琴琅玕  
何以报之双玉盘  
路远莫致倚惆怅  
何为怀忧心烦怏  
我所思兮在汉阳  
欲往从之陇阪长  
侧身西望涕沾裳  
美人赠我貂襜褕  
何以报之明月珠  
路远莫致倚踟蹰  
何为怀忧心烦纡  
我所思兮在雁门  
欲往从之雪雰雰  
侧身北望涕沾巾  
美人赠我锦绣段  
何以报之青玉案  
路远莫致倚增叹  
何为怀忧心烦惋  
