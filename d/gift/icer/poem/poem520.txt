韩愈：李花赠张十一署

江陵城西二月尾   花不见桃惟见李  
风揉雨练雪羞比   波涛翻空杳无涘  
君知此处花何似  
白花倒烛天夜明   群鸡惊鸣官吏起  
金乌海底初飞来   朱辉散射青霞开  
迷魂乱眼看不得   照耀万树繁如堆  
念昔少年著游燕   对花岂省曾辞杯  
自从流落忧感集   欲去未到思先回  
只今四十已如此   后日更老谁论哉  
力携一樽独就醉   不忍虚掷委黄埃  
