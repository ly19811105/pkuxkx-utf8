曹操：短歌行

周西伯昌  怀此圣德  
三分天下  而有其二  
修奉贡献  臣节不隆  
崇侯谗之  是以拘系  
后见赦原  赐之斧钺  得使征伐  
为仲尼所称  达及德行  
犹奉事殷  论叙其美  
齐桓之功  为霸之首  
九合诸侯  一匡天下  
一匡天下  不以兵车  
正而不谲  其德传称  
孔子所叹  并称夷吾  民受其恩  
赐与庙胙  命无下拜  
小白不敢尔  天威在颜咫尺  
晋文亦霸  躬奉天王  
受赐圭瓒  秬鬯彤弓  
卢弓矢千  虎贲三百人  
威服诸侯  师之所尊  
八方闻之  名亚齐桓  
河阳之会  诈称周王  是其名纷葩  
