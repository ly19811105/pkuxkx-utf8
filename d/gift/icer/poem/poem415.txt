杜甫：自京赴奉先县咏怀五百字

杜陵有布衣  老大意转拙  
许身一何愚  窃比稷与契  
居然成濩落  白首甘契阔  
盖棺事则已  此志常觊豁  
穷年忧黎元  叹息肠内热  
取笑同学翁  浩歌弥激烈  
非无江海志  潇洒送日月  
生逢尧舜君  不忍便永诀  
当今廊庙具  构厦岂云缺  
葵藿倾太阳  物性固难夺  
顾惟蝼蚁辈  但自求其穴  
胡为慕大鲸  辄拟偃溟渤  
以兹误生理  独耻事干谒  
兀兀遂至今  忍为尘埃没  
终愧巢与由  未能易其节  
沈饮聊自遣  放歌破愁绝  
岁暮百草零  疾风高冈裂  
天衢阴峥嵘  客子中夜发  
霜严衣带断  指直不得结  
凌晨过骊山  御榻在嵽嵲  
蚩尤塞寒空  蹴踏崖谷滑  
瑶池气郁律  羽林相摩戛  
君臣留欢娱  乐动殷胶葛  
赐浴皆长缨  与宴非短褐  
彤庭所分帛  本自寒女出  
鞭挞其夫家  聚敛贡城阙  
圣人筐篚恩  实欲邦国活  
臣如忽至理  君岂弃此物  
多士盈朝廷  仁者宜战栗  
况闻内金盘  尽在卫霍室  
中堂有神仙  烟雾蒙玉质  
煖客貂鼠裘  悲管逐清瑟  
劝客驼蹄羹  霜橙压香橘  
朱门酒肉臭  路有冻死骨  
荣枯咫尺异  惆怅难再述  
北辕就泾渭  官渡又改辙  
群冰从西下  极目高崒兀  
疑是崆峒来  恐触天柱折  
河梁幸未坼  枝撑声窸窣  
行李相攀援  川广不可越  
老妻寄异县  十口隔风雪  
谁能久不顾  庶往共饥渴  
入门闻号咷  幼子饿已卒  
吾宁舍一哀  里巷亦鸣咽  
所愧为人父  无食致夭折  
岂知秋禾登  贫窭有仓卒  
生常免租税  名不隶征伐  
抚迹犹酸辛  平人固骚屑  
默思失业徒  因念远戍卒  
忧端齐终南  澒洞不可掇  
