李贺：昌谷北园新笋四首

箨落长竿削玉开  君看母笋是龙材  
更容一夜抽千尺  别却池园数寸泥  
斫取青光写楚辞  腻香春粉黑离离  
无情有恨何人见  露压烟啼千万枝  
家泉石眼两三茎  晓看阴根紫陌生  
今年水曲春沙上  笛管新篁拔玉青  
古竹老梢惹碧云  茂陵归卧叹清贫  
风吹千亩迎雨啸  鸟重一枝入酒樽  
