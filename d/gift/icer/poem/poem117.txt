李白：古风

天津三月时  千门桃与李  
朝为断肠花  暮逐东流水  
前水复后水  古今相续流  
新人非旧人  年年桥上游  
鸡鸣海色动  谒帝罗公侯  
月落西上阳  余辉半城楼  
衣冠照云日  朝下散皇州  
鞍马如飞龙  黄金络马头  
行人皆辟易  志气横嵩丘  
入门上高堂  列鼎错珍羞  
香风引赵舞  清管随齐讴  
七十紫鸳鸯  双双戏庭幽  
行乐争昼夜  自言度千秋  
功成身不退  自古多愆尤  
黄犬空叹息  绿珠成衅仇  
何如鸱夷子  散发弄扁舟  
