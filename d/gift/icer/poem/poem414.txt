杜甫：醉时歌

诸公衮衮登台省  广文先生官独冷  
甲第纷纷厌粱肉  广文先生饭不足  
先生有道出羲皇  先生有才过屈宋  
德尊一代常坎轲  名垂万古知何用  
杜陵野客人更嗤  被褐短窄鬓如丝  
日籴太仓五升米  时赴郑老同襟期  
　　得钱即相觅  沽酒不复疑  
　　忘形到尔汝  痛饮真吾师  
清夜沉沉动春酌  灯前细雨檐花落  
但觉高歌有鬼神  焉知饿死填沟壑  
相如逸才亲涤器  子云识字终投阁  
先生早赋归去来  石田茅屋荒苍苔  
儒术于我何有哉  孔丘盗跖俱尘埃  
不须闻此意惨怆  生前相遇且衔杯  
