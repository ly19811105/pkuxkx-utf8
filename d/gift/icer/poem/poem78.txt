李白：北风行

烛龙栖寒门  光耀犹旦开  
日月照之何不及此  惟有北风号怒天上来  
燕山雪花大如席  片片吹落轩辕台  
幽州思妇十二月  停歌罢笑双蛾摧  
倚门望行人  念君长城苦寒良可哀  
别时提剑救边去  遗此虎文金鞴靫  
中有一双白羽箭  蜘蛛结网生尘埃  
箭空在  人今战死不复回  
不忍见此物  焚之已成灰  
黄河捧土尚可塞  北风雨雪恨难裁  
