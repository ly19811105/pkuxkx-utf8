元稹：连昌宫词

连昌宫中满宫竹  岁久无人森似束  
又有墙头千叶桃  风动落花红蔌蔌  
宫边老翁为余泣：「小年进食曾因入  
上皇正在望仙楼  太真同凭阑干立  
楼上楼前尽珠翠  炫转荧煌照天地  
归来如梦复如痴  何暇备言宫里事  
初届寒食一百六  店舍无烟宫树绿  
夜半月高弦索鸣  贺老琵琶定场屋  
力士传呼觅念奴  念奴潜伴诸郎宿  
须臾觅得又连催  特敕街中许燃烛  
春娇满眼睡红绡  掠削云鬟旋装束  
飞上九天歌一声  二十五郎吹管笛  
逡巡大遍凉州彻  色色龟兹轰录续  
李谟压笛傍宫墙  偷得新翻数般曲  
平明大驾发行宫  万人歌舞途路中  
百官队仗避岐薛  杨氏诸姨车斗风  
明年十月东都破  御路犹存禄山过  
驱令供顿不敢藏  万姓无声泪潜堕  
两京定后六七年  却寻家舍行宫前  
庄园烧尽有枯井  行宫门闭树宛然  
尔后相传六皇帝  不到离宫门久闭  
往来年少说长安  玄武楼成花萼废  
去年敕使因斫竹  偶值门开暂相逐  
荆榛栉比塞池塘  狐兔骄痴缘树木  
舞榭攲倾基尚在  文窗窈窕纱犹绿  
尘埋粉壁旧花钿  乌啄风筝碎珠玉  
上皇偏爱临砌花  依然御榻临阶斜  
蛇出燕巢盘斗拱  菌生香案正当衙  
寝殿相连端正楼  太真梳洗楼上头  
晨光未出帘影动  至今反挂珊瑚钩  
指似旁人因恸哭  却出宫门泪相续  
自从此后闭门  夜夜狐狸上门屋  」
我闻此语骨悲  「太平谁致乱者谁  」
翁言：「野父何分别  耳闻眼见为君说  
姚崇宋璟作相公  劝谏上皇言语切  
燮理阴阳禾黍丰  调和中外无兵戎  
长官清平太守好  拣选皆言由至公  
开元之末姚宋死  朝廷渐渐由妃子  
禄山宫里养作儿  虢国门前闹如市  
弄权宰相不记名  依稀忆得杨与李  
庙谟颠倒四海摇  五十年来作疮痍  
今皇神圣丞相明  诏书才下吴蜀平  
官军又取淮西贼  此贼亦除天下宁  
年年耕种宫前道  今年不遣子孙耕  」
老翁此意深望幸  努力庙谟休用兵  
