李白：襄阳歌

落日欲没岘山西  倒著接□花下迷  
襄阳小儿齐拍手  拦街争唱《白铜鞮》  
旁人借问笑何事  笑杀山公醉似泥  
鸬鹚杓  鹦鹉杯  
百年三万六千日  一日须倾三百杯  
遥看汉水鸭头绿  恰似葡萄初酦醅  
此江若变作春酒  垒曲便筑糟丘台  
千金骏马换小妾  醉坐雕鞍歌《落梅》  
车旁侧挂一壶酒  凤笙龙管行相催  
咸阳市中叹黄犬  何如月下倾金罍  
君不见晋朝羊公一片石  龟头剥落生莓苔  
泪亦不能为之堕  心亦不能为之哀  
清风朗月不用一钱买  玉山自倒非人推  
舒州杓  力士铛  李白与尔同死生  
襄王云雨今安在  江水东流猿夜声  
