苏轼：满庭芳

元丰七年四月一日  佘将去黄移汝  留别雪堂邻里二三君子  会李仲览自江东来别  遂书以遗之  
归去来兮  
吾归何处  
万里家在岷峨  
百年强半  
来日苦无多  
坐见黄州再闰  
儿童尽  楚语吴歌  
山中友  鸡豚社酒  
相劝老东坡  
云何  当此去  
人生底事  
来往如梭  
待闲看秋风  
洛水清波  
好在堂前细柳  
应念我  莫剪柔柯  
仍传语  江南父老  
时与晒渔蓑  
