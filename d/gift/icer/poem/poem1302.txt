崔颢：江畔老人愁

江南年少十八九  乘舟欲渡青溪口  
青溪口边一老翁  鬓眉皓白已衰朽  
自言家代仕梁陈  垂朱拖紫三十人  
两朝出将复入相  五世叠鼓乘朱轮  
父兄三叶皆尚主  子女四代为妃嫔  
南山赐田接御苑  北宫甲第连紫宸  
直言荣华未休歇  不觉山崩海将竭  
兵戈乱入建康城  烟火连烧未央阙  
衣冠士子陷锋刃  良将名臣尽埋没  
山川改易失市朝  衢路纵横填白骨  
老人此时尚少年  脱身走得投海边  
罢兵岁余未敢出  去乡三载方来旋  
蓬蒿忘却五城宅  草木不识青溪田  
虽然得归到乡土  零丁贫贱长辛苦  
采樵屡入历阳山  刈稻常过新林浦  
少年欲知老人岁  岂知今年一百五  
君今少壮我已衰  我昔年少君不睹  
人生贵贱各有时  莫见羸老相轻欺  
感君相问为君说  说罢不觉令人悲  
