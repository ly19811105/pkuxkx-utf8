杜甫：垂老别

四郊未宁静  垂老不得安  
子孙阵亡尽  焉用身独完  
投杖出门去  同行为辛酸  
幸有牙齿存  所悲骨髓乾  
男儿既介胄  长揖别上官  
老妻卧路啼  岁暮衣裳单  
孰知是死别  且复伤其寒  
此去必不归  还闻劝加餐  
土门壁甚坚  杏园度亦难  
势异邺城下  纵死时犹宽  
人生有离合  岂择衰盛端  
忆昔少壮日  迟回竟长叹  
万国尽征戍  烽火被冈峦  
积尸草木腥  流血川原丹  
何乡为乐土  安敢尚盘桓  
弃绝蓬室居  塌然摧肺肝  
