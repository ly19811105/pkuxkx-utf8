曹操：对酒

对酒歌  太平时  吏不呼门  
王者贤且明  宰相股肱皆忠良  
咸礼让  民无所争讼  
三年耕有九年储  仓谷满盈  
斑白不负载  
雨泽如此  百谷用成  
却走马  以粪其土田  
爵公侯伯子男  咸爱其民  以黜陟幽明  
子养有若父与兄  
犯礼法  轻重随其刑  
路无拾遗之私  
囹圄空虚  冬节不断  
人耄耋  皆得以寿终  
恩德广及草木昆虫  
