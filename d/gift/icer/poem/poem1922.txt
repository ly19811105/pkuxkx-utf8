徐干：室思

沉阴结愁忧  愁忧为谁兴  
念与君相别  各在天一方  
良会未有期  中心摧且伤  
不聊优飧食  慊慊常饥空   
端坐而无为  髣髴君容光   
峨峨高山首  悠悠万里道  
君去日已远  郁结令人老   
人生一世间  忽若暮春草  
时不可再得  何为自愁恼  
每诵昔鸿恩  贱躯焉足保  
浮云何洋洋  愿因通我辞   
飘飖不可寄  徒倚徒相思   
人离皆复会  君独无反期  
自君之出矣  明镜暗不治   
思君如流水  何有穷已时  
惨惨时节尽  兰华凋复零   
喟然长叹息  君期慰我情   
展转不能寐  长夜何绵绵  
蹑履起出户  仰观三星连   
自恨志不遂  泣涕如涌泉  
思君见巾栉  以益我劳勤   
安得鸿鸾羽  觏此心中人   
诚心亮不遂  搔首立悁悁   
何言一不见  复会无因缘  
故如比目鱼  今隔如参辰   
人靡不有初  想君能终之   
别来历年岁  旧恩何可期  
重新而忘故  君子所尤讥   
寄身虽在远  岂忘君须臾  
既厚不为薄  想君时见思   
